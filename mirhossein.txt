ملت شریف ایران

نتایجی که برای دهمین دوره انتخابات ریاست جمهوری اعلام شد بهت آور است مردمی که در صفهای طولانی اخذ رای شاهد ترکیب آرا بودند و خود می دانند که به چه کسی رای داده اند با حیرت تمام به شعبده بازی دست اندرکاران انتخابات و صدا و سیما نگاه می کنند. آنان اینک بیش از همیشه به دنبال آن هستند که بدانند چگونه و توسط چه کسانی و مقاماتی طرح این بازی بزرگ ریخته شده است. اینجانب ضمن اعتراض شدید به روند موجود و تخلفات آشکار و فراوان روز انتخابات هشدار می دهم که تسلیم این صحنه آرایی خطرناک نخواهم شد. نتیجه آنچه که از عملکرد متصدیان بی امانت دیده ایم و می بینیم جز تزلزل ارکان نظام مقدس جمهوری اسلامی ایران و حاکمیت دروغ و استبداد نیست. اینجانب طبق وظیفه شرعی و ملی خویش به افشای رازهای پشت سر این روند پرمخاطره خواهم پرداخت و آثار نابود کننده آن را بر سرنوشت کشور توضیح خواهم داد و ترس آن دارم که ادامه وضع موجود همه نیروهای موثر در نظام را به توجیه گرانی دروغگو در مقابل مردم تبدیل کند و دنیا و آخرت آنان را در معرض لطمه های جبران ناپذیر قرار دهد.

 

به مسوولان توصیه می کنم بیش از آن که دیر شود این روند را فورا متوقف کنند و همگی به خط قانون و امانتداری از آرای ملت بازگردند و بدانند که خروج از عدالت مشروعیت زداست. آنان بیش از هر کس دیگر از این حقیقت باخبرند که در این کشور انقلابی بزرگ و اسلامی صورت گرفته است. کمترین پیام انقلاب ما این است که مردم آگاهند و در برابر کسانی که با تقلب روی کار بیایند تمکین نخواهند کرد.

 

اینجانب از همین فرصت استفاده میکنم و ضمن تشکر از عواطف ملت بزرگوار ایران به آنان تذکر می دهم که ایران این موجود آسمانی متعلق به آنان است و نه متقلبان، این آنان هستند که باید با هوشیاری خود از آن حفاظت کنند. خائنین به آراء مردم ابایی از آن ندارند که این خانه پارسایان به آتش کشیده شود. ما موج عقلانیت سبز خود را که برگرفته از تعالیم دینی و علایق ملت ما به اهل بیت پیامبر(ص) است با تمامی شور ادامه می دهیم و با شورش دروغ که در کشور طغیان کرده و چهره آن را آلوده است مبارزه میکنیم، اما اجازه نخواهیم داد که حرکات ما شکل کور به خود بگیرد.

 

جا دارد از یکایک شهروندانی که برای رساندن این پیام سبز هر کدام ستادی بودند و تمامی ستادهای مردمی و رسمی که در انتخابات فعالیت میکردند سپاسگذاری کنم و تاکید نمایم که تا رسیدن به نتیجه ای که کشور ما لایق آن است همچنان به حضور و تلاش آنان نیاز است.

 

و ما لنا الا نتوکل علی الله و قد هدانا سبلنا و لنصبرن علی ما اذیتمونا و ع لی الله فلیتو کل المتوکلون



هموطنان عزیز

 

از سراسر کشور اخبار بسیاری در مورد وقوع اعتراض نسبت به نتایج اعلام شده برای انتخابات اخیر به اینجانب می‌رسد. اطمینان دارم که این واکنش‌ها نه به خاطر شخص من ، بلکه از سر نگرانی نسبت به روش جدیدی از زندگی سیاسی است که دارد بر کشور ما تحمیل می‌شود. اقداماتی که در طی این چند روز شاهد آن بوده‌ایم تاکنون در جمهوری اسلامی سابقه نداشته است. اگر مردم با اضطراب تحولات فعلی را دنبال می‌کنند به خاطر نگرانی شدیدی است که نسبت به در خطر قرار گرفتن دستاوردهای عظیم انقلاب خود دارند.

 

کسانی که با تخلفات بسیار نتایج غیر قابل باوری را برای انتخابات ریاست جمهوری اعلام کردند، اینک درصدد تثبیت آن نتایج و شروع دوره‌ای جدید از تاریخ کشور ما هستند. اینجانب در طول انتخابات به کرات از خطرات قانون گریزی سخن گفتم و تاکید کردم که چنین شیوه‌ای ممکن است به استبداد و دیکتاتوری بینجامد و امروز ملت ما در نقطه‌ای قرار گرفته است که این دورنما را لمس می‌کند.

 

ما به عنوان کسانی که به نظام جمهوری اسلامی و قانون اساسی آن پایبندیم اصل ولایت فقیه را یکی از ارکان این نظام می‌دانیم و حرکت سیاسی را در چارچوب‌های قانونی دنبال می‌کنیم.

 

امیدوارم روند آتی حوادث نادرست بودن این برداشت را نشان دهددر عین حال هشدار می‌دهیم که در این کشور هیچ یک از کسانی که به انقلاب اسلامی علاقه دارند چنین روندی را نخواهند پذیرفت این چیزی است که خون صدها هزار شهید ما را به مسوولیت پذیری در قبال آن فرا می‌خواند.

 

مردم عزیز

 

اینجانب امروز طی نامه‌ای تقاضای خودرا مبنی بر ابطال نتایج انتخابات اخیر به شورای نگهبان ارایه کردم و این کار را تنها راه حل برای بازگشت اعتماد عمومی و حمایت مردم از دولت می‌دانم. توصیه موکد و مجدد این خدمتگزار شما آن است که به صورت مسالمت آمیز و با رعایت اصل عدم برخورد مخالفت‌های مدنی و قانونی خود را در سراسر کشور ادامه دهید.

 

ما از مسوولان درخواست کرده‌ایم که مجوز برگزاری یک راهپیمایی بزرگ در تمامی شهرهای کشوربه ما داده شود تا در طی آن مردم فرصتی برای نمایش مخالفت خود با شیوه برگزاری انتخابات و نتایج آن پیدا کنند. موافقت مسولان با این امر می‌تواند بهترین راه حل برای مهار هیجانات فعلی باشد.

 

از رنگ سبز که نماد معنویت و آزادی و عقلانیت دینی و مداراست و شعار الله اکبر که حاکی از ریشه‌های انقلابی ماست دست بر نداریم. این رنگ و شعاری است که همچنان وحدت بخش صفوف ملت ما و بهترین وسیله ارتباط دل‌ها و خواسته‌های ما با هم خواهد بود.

 

متاسفانه تلاش گسترده‌ای برای قطع تمامی امکاناتی ارتباطی ما با هم صورت می‌گیرد و به این نکته توجه نمی‌شود که قطع این مجاری تنها منجر به آن خواهد شد که واکنش‌های موجود از شکلی هدفمند و مهار شده تغییر ماهیت پیدا کند و خدای ناکرده به حرکات کور تبدیل شود.

 

اطمینان دارم که خلاقیت شما راه حل‌های ارتباطی جدید و موثری را پایه ریزی خواهد کرد تا بتوانیم از اقدامات خود نتایجی مفید به حال کشور و نظام و انقلاب بگیریم.

 

به عنوان یک علاقمند به نیروی انتظامی توصیه می‌کنم از برخورد خشن با حرکت‌های خودجوش مردم خودداری کند و اجازه ندهد که اعتماد مردم نسبت به این نهاد ارزشمند خدشه دار شود. این مردم برای احقاق حقوق خود و حقوق شما در صحنه حاضر شده‌اند و برادران و خواهران شما هستند. قدرت نیروهای نظامی و انتظامی کشور ما همواره در وحدت آنها با مردم بوده است و درآینده نیز چنین خواهد بود.

 

میر حسین موسوی


بسم الله الرحمن الرحیم

 

لا یحب الله الجهر بالسوء من القول الا من ظلم و کان الله سمیعا علیما

 

مردم شریف ایران

 

تجمع عظیم و بی سابقه شما در روز ۲۵ خرداد که در دفاع از حق و صیانت از رأی تان و دفاع از جمهوریت و اسلامیت نظام انجام گرفت، اصحاب دروغ را آن چنان به خشم آورد که تحمل نیاوردند و کوشیدند شیرینی این همایش پرشکوه را با برخورد سبعانه به کام دوستداران ایران تلخ کنند. اینجانب ضمن محکوم نمودن اقدامات وحشیانه و کشتار مردمی که صرفاً خواستار احقاق حق خود هستند ، لازم می دانم نکاتی را درباره این رخداد و تحولات مربوط به آن به آگاهی ملت برسانم:

 

۱- همانگونه که مردم فهیم تهران در تجمع روز دوشنبه به روشنی نشان دادند ما در پی اعتراض آرام به روند ناسالم برگزاری انتخابات و تحقق هدف ابطال انتخابات و تجدید آن بر اساس راهکارهایی هستیم که عدم تکرار تقلب های فضاحت بار انتخاب پیشین را تضمین کند. لذا حساب ما از کسانی که با آشوب و تخریب اموال خصوصی و عمومی فضای جامعه را متشنج کنند و آن را به سوی هرج و مرج ببرند جداست. بلکه اطلاعاتی که به دست ما رسیده است نشان می دهد این اصحاب تقلب و دروغ هستند که برای تکمیل طرح خود به بانک ها و ادارات و اموال مردم حمله می کنند و آنها را تخریب می نمایند. بنابراین عموم مردم را به هوشیاری در برابر این نقشه فریبکارانه و تداوم اعتراض با حفظ آرامش دعوت می کنم. مردم می دانند چه کسانی خوابگاه دانشجویان را ویران کردند و دانشجویان پسر و دختر را کتک زدند یا در شمال میدان آزادی مردم را به شهادت رساندند. راهی که ملت برای رسیدن به پیروزی و احقاق حقوق نقض شده اش انتخاب کرده است، استفاده از روش های صلح آمیز و دوری از خشونت است.

 

۲- دولت با همکاری سازمان صداوسیما کوشش می کند این موج سبز مردمی را وابسته به بیگانگان جلوه دهد. غافل ازآن که اقبال به رسانه های خارجی نه ناشی از توفیق این رسانه ها در جلب مخاطب و یا وابستگی این جریان مردمی به خارج بلکه حاصل بی تدبیری و فضای بسته رسانه ای موجود است. دولتی که رسیدن صدای مخالفانش را از طریق چند روزنامه و پایگاه خبری طاقت نمی آورد لاجرم به دست خود، نگاه جامعه را به رسانه های بیرون از مرزها معطوف می کند؛ موج سبز اعتراض های ما تنها منعکس کننده یک خواست مستقل و به حق داخلی است که به مداخله دیگران، خوش آمد نمی گوید.

 

۳- دستگیری های گسترده ای که طی روزهای گذشته از فرزندان انقلاب انجام گرفته است، نشان دهنده این واقعیت است که عاملان تقلب و سپس بلوا کمترین شناختی نسبت به حقیقت اعتراضات مردم ندارند و با توهم اینکه سازماندهی تشکیلاتی عظیمی در ورای حرکت های مردم قرار دارد، خود را تسلی می دهند تا باور نکنند که طبیعت خودجوش واکنش های مردم خبر از ادامه دار بودن آن تا رسیدن به نتیجه می دهد. اینجانب دستگیری های وسیع اخیر را محکوم می کنم و هشدار می دهم که گسترش این رویه ها تنها بر زشتی چهره مخالفان ملت و انگیزه مردم را برای توسعه اعتراضات می افزاید.

 

۴- اینجانب با ابراز همدردی عمیق با خانواده های شهیدان و مصدومان از ابتکار دلسوزانی که صمیمانه با خانواده های این عزیزان همدردی و همراهی کرده اند سپاسگزاری می‌کنم و این سنت حسنه را برآمده از عواطف پاک دینی و انسانی آنان می دانم.

 

میرحسین موسوی

همه جا عزاداری کنید

بسمه تعالی

 

ملت شریف ایران

 

همانگونه که می دانید طی روزهای گذشته و در نتیجه برخوردهای غیرقانونی و خشونت بار با منتقدان و معترضان نسبت به نتایج انتخابات ریاست جمهوری شماری از هموطنانمان مصدوم و تعدادی نیز به شهادت رسیده اند. اینجانب ضمن عرض تسلیت به خانواده های شهدا و همدردی با مصدومان و مجروحان از همگان درخواست می کنم بعد از ظهر روز پنج شنبه بیست و هشتم خردادماه به هرصورت ممکن، اعم از اجتماع در مساجد و تکایا با استفاده از نمادهای سوگواری همدردی خود را با بازماندگان اعلام کنند و بدیهی است که خود نیز در این مراسم شرکت خواهم کرد.

 

میرحسین موسوی

 


بسم الله الرحمن الرحیم

 

ان الله یامرکم ان تؤدوا الامانات الی اهلها و اذا حکمتم بین الناس ان تحکموا بالعدل

 

مردم شریف و هوشمند ایران

 

این روزها و شب‌ها نقطه عطفی در تاریخ ملت ما در حال شکل گرفتن است. مردم از یکدیگر و درمیان جمعشان از اینجانب سوال می‌کنند که چه باید کرد و به چه سو باید رفت. بر عهده خویشتن می‌بینم که آنچه را باور دارم با شما در میان بگذارم، با شما بگویم و از شما بیاموزم، باشد که رسالت تاریخی‌مان را از یاد نبریم و شانه از بار مسئولیتی که سرنوشت نسل‌ها و عصرها بر دوش ما گذاشته است خالی نکنیم.

 

سی سال پیش از این در کشورما انقلابی به نام اسلام به پیروزی رسید؛ انقلابی برای آزادی، انقلابی برای احیای کرامت انسان‌ها، انقلابی برای راستی و درستی. در این مدت و به خصوص در زمان حیات امام روشن ضمیر ما سرمایه‌های عظیمی از جان و مال و آبرو در پای تحکیم این بنای مبارک گذارده شد و دست‌آوردهای ارزشمندی حاصل آمد. نورانیتی که تا پیش از آن تجربه نکرده بودیم جامعه ما را فراگرفت و مردم ما به حیاتی نو رسیدند که به‌رغم سخت‌ترین شداید برایشان شیرین بود. آنچه مردم به دست آورده بودند کرامت و آزادی و طلیعه‌هایی از حیات طیبه بود. اطمینان دارم کسانی که آن روزها را دیده‌اند به چیزی کمتر از آن راضی نمی‌شوند.

 

آیا ما مردم شایستگی‌هایی را از دست داده بودیم که دیگر آن فضای روح انگیز را تجربه نمی‌کردیم؟ من آمده بودم بگویم چنین نیست؛ هنوز دیر نیست و هنوز راهمان تا آن فضای نورانی دور نیست. آمده بودم تا نشان دهم می‌توان معنوی زندگی کرد و در عین حال در امروز زیست. آمده بودم تا هشدارهای اماممان را درباره تحجر بازگو کنم. آمده بودم تا بگویم گریز از قانون به استبداد می‌انجامد؛ تا به یاد آورم که اعتنا به کرامت انسان‌ها پایه‌های نظام را تضعیف نمی‌کند، بلکه استحکام می‌بخشد. آمده بودم تا بگویم مردم از خدمتگزارانشان راستی و درستی می‌خواهند و بسیاری از گرفتاری‌های ما از دروغ برخاسته است. آمده بودم تا بگویم عقب‌ماندگی، فقر، فساد و بی‌عدالتی سرنوشت ما نیست. آمده بودم تا بار دیگر به انقلاب اسلامی آن گونه که بود و جمهوری اسلامی آن گونه که باید باشد، دعوت کنم.

 

من در این دعوت بلیغ نبودم، ولی پیام اصیل انقلاب حتی از بیان نارسای من آنچنان دلنشین بود که نسل جوان را، نسلی که آن روزگاران را ندیده بود و میان خود و این میراث بزرگ احساس فاصله می‌کرد، به هیجان آورد و صحنه‌هایی را که تنها در ایام نهضت و دفاع مقدس دیده بودیم بازسازی کرد. حرکت خودجوش مردم رنگ سبز را به عنوان نماد خویش برگزید. اینجانب اعتراف می‌کنم که در این امر پیرو آنان بودم. و نسلی که به دوری از مبانی دینی متهم می‌شد در شعارهای خود به تکبیر رسید و به «نصر من الله و فتح قریب» و «یاحسین» و نام خمینی تکیه کرد تا ثابت کند این شجره طیبه هرگاه که به بار می‌نشیند میوه‌هایش شبیه به هم است. این شعارها را کسی جز آموزگار فطرت به آنان نیاموخته بود. چقدر بی‌انصافند کسانی که منافع کوچکشان آنها را وا می دارد تا این معجزه انقلاب اسلامی را ‌ساخته و پرداخته بیگانگان و «انقلاب مخملین» بنامند.

 

اما آن چنان که می‌دانید همگی ما در راه این تجدید حیات ملی و تحقق آرمان‌هایی که در دل و جان پیر و جوان ما ریشه دارند با دروغ وتقلب روبرو شدیم و آن چیزی که از عواقب قانون‌گریزی پیش‌بینی کرده بودیم به صریح‌ترین شکل ممکن و در نزدیک‌ترین زمان تحقق یافت.

 

استقبال عظیم از انتخابات اخیر در درجه نخست مرهون تلاش‌هایی بود که برای ایجاد امید و اعتماد در مردم صورت گرفت تا برای بحران‌های مدیریتی موجود و نارضایتی‌های گسترده‌اجتماعی، که انباشت‌شان می‌تواند کیان انقلاب و نظام را نشانه برود، پاسخی شایسته فراهم شود. اگر این حسن‌ظن و اعتماد مردم از طریق صیانت از آرای آنها پاسخ داده نشود و یا آنها نتوانند برای دفاع از حقوقشان به نحوی مدنی و آرام واکنش نشان دهند مسیرهای خطرناکی در پیش خواهد بود که مسئولیت قرار گرفتن در آنها بر عهده کسانی است که رفتارهای مسالمت‌آمیز را تحمل نمی‌کنند.

 

اگر حجم عظیم تقلب و جابه‌جایی آرا، که آتش به خرمن اعتماد مردم زده است، خود دلیل و شاهد فقدان تقلب معرفی شود، جمهوریت نظام به مسلخ کشیده خواهد شد و عملا ایده ناسازگاری اسلام و جمهوریت به اثبات می‌رسد. این سرنوشت دو گروه را خوشحال خواهد کرد؛ یک دسته آنان که از ابتدای انقلاب در مقابل امام صف‌آرایی کردند و حکومت اسلامی را همان استبداد صالحان ‌دانستند و به گمان باطل خود می‌خواهند مردم را به زور به بهشت ببرند و دسته دیگر که با ادعای دفاع از حقوق مردم اساسا دیانت و اسلام را مانع تحقق جمهوریت می‌دانند. هنر شگرف امام باطل کردن سحر این دوگانه‌‌انگاری‌ها بود. من آمده بودم تا با تکیه بر راه امام تلاش ساحرانی را که دوباره جان گرفته‌اند خنثی کنم.

 

اکنون مقامات کشور با صحه گذاشتن بر آنچه در انتخابات گذشت مسئولیت آن را پذیرفته‌اند و برای نتایج هرگونه تحقیق و رسیدگی بعدی حد تعیین کرده‌اند، به صورتی که این رسیدگی‌ها موجب ابطال انتخابات نشود و نتایج آن را تغییر ندهد، حتی اگر در بیش از ۱۷۰ حوزه انتخاباتی تعداد آرای به صندوق ریخته شده بیشتر از تعداد واجدین شرایط باشد.

 

از ما خواسته می‌شود که در این شرایط شکایت خود را از طریق شورای نگهبان پیگیری کنیم، حال آن که این شورا در عملکرد خود چه قبل، چه حین و چه بعد از انتخابات عدم بی‌طرفی خود را به اثبات رسانده است و نخستین اصل در هر داوری رعایت بی‌طرفی است.

 

اینجانب همچنان قویا اعتقاد دارم درخواست ابطال انتخابات و تجدید آن حقی مسلم است که باید به صورتی بی‌طرفانه از طریق یک هیئت مورد اعتماد ملی مورد بررسی قرار گیرد، نه آن که پیشاپیش امکان ثمربخش بودن آن منتفی اعلام شود، یا با طرح احتمال خونریزی، مردم از هرگونه راهپیمایی و تظاهرات بازداشته ‌شوند، یا شورای امنیت کشور به جای پاسخگویی به سوالات مشروع در خصوص نقش لباس‌شخصی‌ها در حمله به افراد و اموال عمومی و ایجاد التهاب در حرکت‌های مردمی به فرافکنی بپردازد و مسئولیت فجایع به وجود آمده را بر عهده دیگران بگذارد.

 

اینجانب چون به صحنه می‌نگرم آن را پرداخته شده برای اهدافی فراتر از تحمیل یک دولت ناخواسته به ملت، که تحمیل نوع جدیدی از زندگی سیاسی بر کشور می‌بینم. من به عنوان یک همراه که زیبایی‌های موج سبز حضور شما را دیده است هرگز به خود اجازه نخواهم داد بر اثر عمل من جان کسی درمعرض خطر قرار گیرد. در عین حال بر اعتقاد راسخ خویش مبنی بر باطل بودن انتخاباتی که گذشت و استیفای حقوق مردم پای می فشارم و علیرغم توانایی‌های اندکی که در اختیار دارم براین باورم که انگیزه و خلاقیت شما مردم همچنان می‌تواند حقوق مشروع تان را در چهره‌های مدنی جدید مورد پیگیری قرار دهد و محقق کند. مطمئن باشید که اینجانب همواره در کنار شما خواهم ماند. آنچه این برادر شما در در یافتن این راه‌حل‌های جدید، خصوصا به جوانان عزیز توصیه می کند این است که نگذارید دروغگویان و متقلبان پرچم دفاع از نظام اسلامی را از شما بربایند و نا اهلان و نامحرمان، میراث گرانقدر انقلاب اسلامی را که اندوخته از خون پدارن راستگویتان است از شما مصادره کنند. با توکل به خداوند و امید به آینده و تکیه بر توانمندی‌هایتان حرکات اجتماعی خود را پس از این نیز براساس آزادی‌های مصرح در قانون اساسی و اصل امتناع از خشونت پیگیری کنید. ما در این راه با بسیجی روبرو نیستیم؛ بسیجی برادر ماست. ما در این راه با سپاهی روبرو نیستیم؛ سپاهی حافظ انقلاب و نظام ماست. ما با ارتش روبرو نیستیم؛ ارتش حافظ مرزهای ماست. ما با نظام مقدس خود و ساختارهای قانونی آن روبرو نیستیم. این ساختار حافظ استقلال ، آزادی و جمهوری اسلامی ماست. ما با کجروی ها و دروغ گویی ها روبرو هستیم و در پی اصلاح آنیم؛ اصلاحی با برگشت به اصول ناب انقلاب اسلامی .

 

ما به دست اندرکاران توصیه می کنیم برای برقراری آرامش در خیابان ها مطابق اصل ۲۷ قانون اساسی امکان تجمع های مسالمت آمیز را نه تنها فراهم کنند، بلکه چنین گردهم آیی هایی را تشویق کنند وصدا و سیما را از قید بدگویی ها و یک طرفه عمل کردن ها رها سازند. بگذارند صداها قبل از آن که به فریاد تبدیل شود به صورت استدلال و مجادله احسن در این رسانه جاری، تصحیح و تعدیل گردد. بگذارند جراید نقد کنند، خبرها را آنچنان که هست بنویسند و در یک کلام فضایی آزاد برای مردم جهت ابراز موافقت ها و مخالفت های خود آماده سازند. بگذاریم آنهایی که علاقه دارند تکبیر بگویند و آن را مخالفت با خود تلقی نکینم. کاملا مشخص است که در این صورت احتیاجی به حضور نیروهای نظامی و انتظامی در خیابان ها نخواهد بود و با صحنه هایی که دیدن آنها و شنیدن خبر آنها دل هر علاقمند به انقلاب و کشور را به درد می آورد، روبرو نخواهیم بود.

 

برادر و همراه شما

میرحسین موسوی


بسم الله الرحمن الرحیم

 

 

انا لله و انا الیه راجعون

 

خبر دلخراش شهادت گروهی دیگر از معترضان به وقوع تقلب گسترده در انتخابات اخیر، جامعه ما را در بهت و سوگ فروبرده است. تیراندازی به مردم ، پادگانی شدن فضای شهر، ارعاب، تحریک و قدرت نمایی همگی فرزندان نامشروع قانون گریزی شدیدی است که در معرض آن قرار داریم و عجبا که بانیان چنین شرایطی دیگران را به این خطا متهم می کنند. به کسانی که مردم را به خاطراظهار نظر قانون شکن نامیده اند خبر می دهم که بی قانونی بزرگ عدم اعتنا و نقض صریح اصل ۲۷ قانون اساسی از سوی دولت در عدم صدور مجوز برای اجتماعات مسالمت آمیز است. آیا مردمی انقلابی که با مشابه همین اجتماعات ما و شما را از فراموشخانه های تاریخ ستم شاهی بیرون آوردند باید مورد ضرب و جرح قرار گیرند و تهدید به زورآزمایی شوند؟

 

اینجانب به عنوان یک هم سوگ همچنان مردم عزیز را به خویشتنداری دعوت می کنم. کشور متعلق به شماست. انقلاب و نظام میراث شماست. اعتراض به دروغ و تقلب حق شماست. به احقاق حقوق خود امیدوار باشید و اجازه ندهید کسانی که برای ناامیدی و ارعاب شما می کوشند خشمتان را برانگیزند. در اعتراضات خود همچنان به پرهیز از خشونت پایبند بمانید و چون پدران و مادرانی دل شکسته با رفتارهای نامتعارف فرزندانتان در قوای امنیتی برخورد کنید. در عین حال از نیروهای نظامی و انتظامی انتظار دارم نگذارند خاطرات این ایام لطمه های جبران ناپذیر به روابط آنها و مردم بزند. این که نام و نشان شهیدان، مجروحان و بازداشت شدگان به خانواده آنها اطلاع داده نشود و آنان در سرگردانی قرار گیرند هیچ سودی در برقراری آرامش ندارد و تنها احساسات را جریحه دار می کند. همچنین است دستگیری های فله ای که تنها موجب هتک پرهیزها و برداشته شدن رعایت ها میان فرزندان نظامی و انتظامی ملت و بدنه جامعه می شود.

 

از خداوند متعال برای این شهیدان عزیز رحمت و علو درجات مسئلت می کنم و برای خانواده های داغدیده شان صبر و اجر آرزو دارم.

 

میرحسین موسوی


بسمه تعالی

 

هموطنان عزیز

 

در پی مانع تراشی ها و تهدیدهای مکرر که در عمل انتشار روزنامه کلمه سبز را پس از برگزاری انتخابات ریاست جمهوری متوقف کرده بود، به این حد نیز اکتفا نشد و شبانگاه دوشنبه ۱/۴/۸۸ دفتر روزنامه مورد هجوم مأموران امنیتی قرار گرفت و کارکنان شریف آن دستگیر و روانه بازداشتگاه شدند.

 

در حالی که مقامات کشور و رسانه های دولتی مرتباً بر قانون و اجرای آن تأکید می کنند و معترضان به تقلب وسیع صورت گرفته در انتخابات به قانون شکنی متهم می شوند، چنین برخوردی با روزنامه ای که با اخذ مجوز قانونی شروع به انتشار نموده و مسئولان، دبیران، خبرنگاران و کادر فنی و اداری آن، غیرقابل درک است، مگر با قبول آنکه برای عده ای حاکمیت قانون تا جایی پذیرفته است که برای محدود کردن اعتراض مخالفان باشد و نه چیزی دیگر.

 

این قانون شکنی در حالی صورت می گیرد که دیگر رسانه هایی که از طریق آنان ارتباط اینجانب با جامعه برقرار می شد و نیز مطبوعات ورسانه های غیردولتی مورد محدودیت جدی قرار گرفته اند و تنها مجرای باز برای اطلاع رسانی به مردم جریان خبرسازی یک سویه رسانه ملی و رسانه های دولتی است و متأسفانه جامعه را به سمت دریافت اطلاعات از طریق رسانه های خارجی سوق می دهد.

 

این برخوردهای غیرقانونی، مبتنی بر تحلیل نادرست دولت از شرایط اجتماعی حاکم است که راه را برای نفوذ بیگانگان در تحولات کشور باز می کند و حرکت در مسیر اصلاح امور جامعه را در چارچوب مبانی نظام جمهوری اسلامی دشوار می سازد.

 

ضمن اعتراض شدید به تداوم این رویه های غیرقانونی، بر حق ملت ایران در استفاده از ظرفیتهای قانون اساسی برای ابراز مخالفت با آنچه در انتخابات اخیر و پس از آن روی داده تأکید می نمایم و آن را جزء لاینفک حقوق آنها بر اساس این سند میثاق ملی می‌دانم و بر پیگیری آن اصرار می‌ورزم.

 

برادر و خدمتگزار شما- میرحسین موسوی


بسمه تعالی

مردم هوشیار و شریف ایران

 

طی روزهای اخیر صدا و سیما، خبرگزاریهای دولتی، برخی روزنامه های دولتی و سایتهای اینترنتی وابسته به دولت و روزنامه کیهان، بخش عمده ای از فضای خود را به وارونه جلوه دادن آنچه قبل، حین و پس از برگزاری دهمین انتخابات ریاست جمهوری ایران رخ داد، اختصاص داده اند. آنها با استفاده از امکاناتی که متعلق به شماست، نه تنها به پنهان ساختن تخلفات و حوادث دلخراشی که در ایام اخیر اتفاق افتاد می پردازند بلکه مسئولان مستقیم و غیرمستقیم آن را کسی معرفی می کنند که تنها شما را در مسیر احقاق حقی که داشته اید همراهی کرده است.

 

واقعیتی که آنان بیهوده تلاش می کنند نادیده انگارند آن است که در این انتخابات تقلبی بزرگ اتفاق افتاده و پس از آن، معترضان به این وضعیت به گونه ای غیرانسانی مورد هجوم قرار گرفته و کشته، زخمی و یا بازداشت شده اند. اگر با مسببین جنایت کوی دانشگاه در ۱۸ تیر ۱۳۷۸ به گونه ای مناسب و قانونی برخورد می شد امروز شاهد تکرار آن فجایع در ابعادی وسیع تر و وارونه جلوه دادن واقعیتها به گونه ای جسورانه تر نبودیم.

 

همان ها هستند که هنوز با اتکاء به امکاناتی که متعلق به عموم مردم است در راستای منافع گروهی خود بی پروا به دروغ گویی و پرونده سازی برای دیگران ادامه می دهند و افعالی را که خود عامل آن هستند را به بنده نسبت می دهند. آنان غافلند که موسوی با این ترفندهایی که ماهیت آن برای همه مردم روشن شده است از صحنه بیرون نمی رود. آنچه در این روزها رخ داد اصل نظام جمهوری اسلامی را که میراث امام بزرگوار و شهدای گرانقدرمان است هدف قرار داده و این چیزی نیست که بتوان به سادگی از کنار آن گذاشت و با طرح اتهاماتی اینگونه و تهدید به محاکمه از آن صرفنظر نمود.

 

من نه تنها از پاسخ گویی در برابر این اتهامات واهمه ای ندارم بلکه آمادگی دارم تا نشان دهم چگونه مجرمان انتخاباتی در کنار مسببان اصلی اغتشاشات اخیر قرار گرفتند و خون مردم را بر زمین ریختند و اکنون کوشش می کنند صحنه هایی را که صدها شاهد و دهها تصویر آن را گواهی می دهند به گونه ای دیگر جلوه دهند؛ آماده ام تا نشان دهم چگونه کسانی که عملشان در راستای ایجاد هرج و مرج در کشور؛ تضعیف نظام و منافع بیگانگان است تلاش نمودند به بهانه تخریب‌گریهای عناصری نامعلوم، جنبش سبز شما را اغتشاشگری و وابسته به بیگانه معرفی کنند؛ ولی حاضر نیستم به خاطر مصالح شخصی و هراس از اینگونه تهدیدها از ایستادگی در سایه شجره سبز استیفای حقوق ملت ایران که امروز به خون به ناحق ریخته شده جوانان این کشور آبیاری شده است لحظه ای صرف‌نظر نمایم. از مجموع آرای ریخته شده در صندوقها تنها یک رأی متعلق به من است و شما به خوبی می دانید که مشکل آنها با میلیونها رأیی است که جوابی برای سرنوشت آنها ندارند.

 

باز هم از عموم ملت شریف ایران متواضعانه درخواست می کنم با حفظ آرامش و پرهیز از ایجاد تنش، در دام بدخواهان که کوشش می کنند این حرکت گسترده اجتماعی را شورش و اغتشاش و وابسته به بیگانه قلمداد کنند، نیافتند و با زیرکی و هوشیاری که ویژگی ممتاز شماست این توطئه ها را مهار نمایند. تداوم اعتراض در چارچوب قانون و با رعایت اصول و مبانی نشأت گرفته از انقلاب اسلامی راهبرد اصلی است که ضامن تداوم و دسترسی به اهداف شماست.

 

دشمن خارجی با همراهی یاران جاهل و طماع خود در داخل بر آنست که مطالبات این حرکت عظیم خودجوش را به خوارج بیرون از نظام نسبت دهد و حتی الله اکبرهای از دل برآمده شما را چون قرآنهای سر نیزه معرفی کند. بر ماست که با رفتار و گفتار خود این توطئه شوم را خنثی نماییم.

 

برادر و خدمتگزار شما – میرحسین موسوی



بسم الله الرحمن الرحیم

 

هموطنان عزیز

 

همان‌گونه که انتظار می‌رفت شورای نگهبان، پس از نمایش‌هایی که توجه هیچ‌کس را جلب نکرد، و با چشم بستن بر روی انبوه تقلب‌ها و تخلف‌های صورت گرفته، سرانجام نتایج دهمین دوره انتخابات ریاست جمهوری را تایید کرد. جشنواره‌ای که تجدید حیات ملت ما را مژده می‌داد با تقلب و تخلف از عهدهای اسلام و انقلاب با ناگوارترین صحنه‌ها به پایان رسید؛ با حمله به خوابگاه دانشجویان، با خون‌های ریخته شده، جوانان کتک خورده و مورد اهانت قرار گرفته، صدا و سیمای از انظار جامعه افتاده، قلم‌های شکسته، روزنامه‌های بسته، با فضای امنیتی کودتاگونه و بی‌اعتمادی تلخ و گسترده مردم نسبت به نتایج اعلام شده برای انتخابات و دولت ناشی از آن. به زودی گرمای حادثه فرو می‌نشیند و دست‌اندرکاران این ماجرا با صورت‌حساب بلندبالای اشتباهات خود روبرو می‌شوند. آیا آنان از تحمیل آنچه روی داد سود بردند؟

 

از این پس ما دولتی خواهیم داشت که از نظر ارتباط با ملت در ناگوارترین شرایط به سر می‌برد و اکثریتی از جامعه، که اینجانب نیز یکی از آنان هستم، مشروعیت سیاسی آن را نمی‌پذیرد. دولتی با پشتوانه‌های ضعیف مردمی و اخلاقی که از او انتظاری جز بی‌تدبیری، قانون‌گریزی، عدم شفافیت، تخریب ساختارهای تصمیم‌گیری و تدوام سیاست‌های ویرانگر اقتصادی نداریم، و بیم آن می‌رود که بر اثر ضعف‌های بی‌شمار ذاتی و عارضی‌اش در ورطه امتیاز دادن به بیگانگان بیفتد. این چیزی نیست که ما از آن خرسند باشیم، بلکه از آن به شدت واهمه داریم.

 

خطر در پیش است. نظامی که به مدت سی‌سال به اعتماد مردم متکی بود نمی‌تواند یک شبه قوای امنیتی را جایگزین این نقطه اتکا کند. این اعتماد لطمات جدی دیده است؛ اگر انکار این واقعیت سودی می‌رساند، ما نیز با منکران آن هم‌صدا می‌شدیم، از بس که خطر عظیم است. اگر آنچه انکارش می‌کنیم واقعا صحت ندارد، چرا به دیگران اجازه اجتماع نمی‌دهیم تا معلوم شود که چقدر اندکند.

 

باید باز گردیم، هنوز دیر نشده است. هنوز می‌توان اطمینان آسیب دیده مردم را بازسازی کرد؛ امنیت نظام ما در گرو چنین کاری است. فرزندان انقلاب را از زندان‌ها آزاد کنید. حبس آنان جز تغذیه غریزه فرافکنی در وجود خود شما فایده‌ای ندارد. مردم چگونه می‌توانند به حکومتی اعتماد کنند که دوستان و همکاران و فرزندانش را به صرف توهم در بند می‌کند؟ چیره کردن فضای امنیتی بر جامعه جز صدمه زدن به عواطف ملت نسبت به نظام اثری نمی‌گذارد. مطبوعات آزاد مجاری تنفسی یک جامعه سالمند؛ برای ترمیم اعتماد مردم این مجاری را مسدود نکنید.

 

باید به اسلام باز گردیم، اسلام ناب محمدی که تحجر را بر نمی‌تابد و تا قیام قیامت برای معضلات جدید بشریت پاسخ‌های بکر و نو دارد. به اسلامی باز گردیم که ما را به امانت و راستی فرا خوانده است.

 

به صداقت بازگردیم. چگونه از مردم می‌خواهیم ایمان‌های مذهبی‌شان را سرمایه اعتماد به ما قرار دهند در حالی که صراحتا به آنان دروغ گفته می‌شود؟

 

به خرد بازگردیم. کشوری به عظمت ایران را، با آرمان‌هایی به بزرگی اهداف انقلاب اسلامی و با دشمنانی به آن سرسختی و کینه‌توزی که می‌شناسیم با دور ریختن سی سال تجربه مدیریتی و انکار ضرورت برنامه‌ریزی و تصمیمات خلق‌الساعه فردی اداره نمی‌‌توان کرد.

 

به قانون بازگردیم؛ به قانون اساسی، این بزرگترین میثاق ملت. به قوانینی که خود وضع کرده‌ایم پایبند بمانیم و آنها را اجرا کنیم. بدون این کار سنگ روی سنگ بند نخواهد ماند.

 

مردم به حکومتی اعتماد می‌کنند که آنان را محرم بداند. چرا باید مهم‌ترین مسائل مملکت از مردم پنهان باشد؟ محرم دانستن ملت و شفافیت اطلاعات اولین قدم در راه مبارزه با فساد است، حال آن که مردم ما حتی به اندازه خواندن خبرهای چند روزنامه محرم دانسته نمی‌شوند.

 

به مردم بازگردیم. چرا هر گره سهلی را با دندان‌های امنیتی باز می‌کنیم؟ چرا به کوچکترین بهانه،‌ هرکسی را از دایره خود‌ی‌های‌مان دور می‌کنیم؟ این یکی بیش از اندازه جوان است، آن یکی بیش‌ از اندازه هنرمند است، آن یکی روشنفکر است، این یکی با ما اختلاف سلیقه دارد، آن یکی دانشجوست، این یکی از کار ما ایراد می‌گیرد، آن یکی به گروه ما تعلق ندارد، این یکی قدش بلند است، آن یکی خیلی شیک‌پوش است. آن‌قدر از دور خود می‌رانیم تا این که تنها می‌مانیم. این شیوه انقلاب اسلامی نیست، و شیوه اسلامی نیست که آغوشش را به روی همه باز می‌کند و به صرف شهادت زبانی، انسان‌ها را در دایرۀ خود می‌آورد.

 

چرا باید پس از یک انتخابات سرنوشت‌ساز در معرض چنین خطراتی باشیم، حال آن که انقلاب و نظام ما در آستانه تحصیل بزرگترین دستاوردها بود؟

 

مردم!

 

ما راهی دور و در نگاه نخست غیرقابل عبور را در چند ماه کوتاه پشت سر گذاشته بودیم. ما با هم این فاصله را آمدیم؛ از فضایی که به گرد دروغ و تردید و به غبار رمیدن‌های گروهی، طبقاتی، خانوادگی و بین‌نسلی آلوده شده بود، از دورانی که نطفه نا‌امیدی شروع به رشد کرده بود، زمانی که فاصله مردم از نظامشان روز به روز بیشتر می‌شد، تا با هم مقدمات انتخابات را به جریانی طولانی از یک تجدید حیات ملی تبدیل کنیم؛ فضایی پر از آشتی، شادی، آگاهی و نشاط، عرصه‌ای که در آن دوستداران نامزدها در حالی که خنده از لبانشان رخت بر نمی‌بست می‌توانستند با یکدیگر به بحث درباره آینده بنشینند و آن آزادی فرزانه که انقلاب ما وعده‌اش را داده بود تجربه کنند. فضایی که در آن کسی خود را شهروند درجه دوم و غیرخودی با انقلاب و نظام اسلامی نبیند، و کرد و لر و عرب و بلوچ و ترک و هر قوم دیگر و پیر و جوان و میانسال و هر قشر دیگر و هر صنف دیگر و هر سلیقۀ دیگر که تا چند ماه پیش خود را بیگانه با سرنوشت کشور می‌دید همچون عهد نخست جمهوری اسلامی، خویشتن را از نو در دایره صاحبان انقلاب بیابد.

 

ما با هم آمدیم تا با تجسس در احوال شخصی مردم مخالفت کنیم و از نفرت‌پراکنی و پرونده‌سازی بیزاری بجوییم. با هم آمدیم تا حاکمیت عقل و عشق را توامان داشته باشیم. همۀ ما به چهرۀ رحمانی اسلام رو کردیم و در این رویکرد میراث تمدنی ایران عزیز و بزرگ را تجدید شده دیدیم، تا آنجا که در مساجد شعار ایران، ایران! را با طنینی که هنوز در تکبیرهای شبانۀ شما شنیده می‌شود سر دادیم و کسی احساس نکرد که ایران جدای از انقلاب و یا جدای از اسلام است، بلکه اسلام و ایران و انقلاب از تحجر و کهنگی و تعصب و خارجی‌گری جداست. اسلامی که در ورای تمایزات عقیدتی و طبقاتی و قومی و جنسیتی کرامت انسان‌ها را ارج می‌نهد و اصل می‌داند. اسلامی که شوینده هر نوع نابرابری در مقابل قانون و پرچمدار تکریم حقوق شهروندی است.

 

مردم!

 

علیرغم آنچه روی داد، ما در این چند ماه آرزوهای بلند و کوشش‌های خالصانۀ خود را نباختیم. ما در این میانه مستوره‌ای از تحقق آرمان‌هایمان را یافتیم و دیدیم که آنچه به‌ دنبال آنیم چقدر خواستنی است و چه نسبت نزدیکی با حقیقت اسلام و انقلاب و هویت ملی ما دارد. این دستاوردی است که هیچ‌کس نمی‌تواند آن را از ما بستاند. ما با هم سرمایه‌ای اندوخته‌ایم که پشتوانه و بستر حرکت‌های آتی ما و فرزندانمان خواهد بود و این خط سبز جوشیده از فطرت‌های مردم و واقعیت‌های تاریخی کشور و انقلاب همچنان در طول سال‌ها ادامه خواهد یافت تا به مقصد نهایی خود برسد. ما برای حفظ این دستاورد بزرگ همچنان ایستادگی خواهیم کرد.

 

تمامی تلاش‌هایی که این روزها در مخالفت با شما صورت می‌گیرد برای آن است که از ثمربخش بودن اعتراضات قانونی خود ناامید شوید، زیرا تا ما ناامید نشویم این دولت از اعتبار واقعی برخوردار نخواهد شد. امید به آینده رساترین اعتراض ماست. به سابقه دیرینه این سرزمین نگاه کنید. در زندگانی ما مردم که از کهن‌ترین تمدن‌ها زاده شده‌ایم، فراز کنونی جزئی از یک تاریخ طولانی است. ما در جاده‌ای به درازای تاریخ همه بشریت قدم می‌زنیم. در این جاده چه بسیار ملت‌ها که منقرض شدند و جز داستانی از آنان باقی نماند. آن چیزی که ملت ما را به خلاف آنان و علیرغم سخت‌ترین رویدادها زنده نگه داشت امید بود، زیرا آفت این راهپیمایی هزاران ساله ناامیدی است. مردم ما می‌توانستند با بدبینی و ناامیدی حوادثی شبیه به آنچه را که در جریان انتخابات گذشته با آن روبرو شدیم پیش‌بینی کنند و به صحنه نیایند. آیا آنان اشتباه کردند که به این پیش‌بینی‌ها اعتنا نکردند؟ نه! آنان به مقتضای روح امیدی که هسته درونی هویت ملی ما را شکل داده و ما را در طول هزاره‌ها زنده نگه‌ داشته است چنین کردند. به‌ویژه با جوانان می‌گویم که اگر می‌خواهید ایرانی باقی بمانید از شعله امید در سینه‌های خود محافظت کنید، زیرا امید بذر هویت ماست؛ بذری که با نخستین باران شروع به روییدن می‌کند و جان هرکسی را که هنوز ایرانی باقیمانده است، در هر کجای جهان که بیتوته کرده باشد به اهتزاز در می‌آورد، تا از نو خود را در سرنوشت این خاک شریک بداند.

 

امیدی که هویت ما را شکل داده است معطوف به چه چیز است؟ قطعا معطوف به امور غیر واقعی و خرافه‌های واهی نیست، و الا نمی‌توانست ملتی را برای هزاران سال زنده نگه دارد. بلکه این امید معطوف به لطف و فضل الهی است. اگر علاقه به این هویت تاریخی کمترین فاصله‌ای با اسلام ندارد، به این خاطر است. ما آمده بودیم این علاقه را احیا کنیم. از این هویت خود فاصله نگیریم. شما وظیفه خویش را به درستی انجام داده‌اید و غیر ممکن است که لطف خداوند مردمی را که با نیت‌های پاک ادای وظیفه می‌کنند تنها بگذارد.

 

امید به صرف گفتن و شنیدن شکل نمی‌گیرد و تنها زمانی در ما تحکیم می‌شود که دستانمان در جهت آرزوهایی که داشتیم در کار باشد. دستانمان را به سوی یکدیگر دراز کنیم و خانه‌هایمان را قبله قرار دهیم. واجعلوا بیوتکم قبله. به خودتان و دوستان همفکرتان برگردید و این بار هر شهروند محوری باشد برای یک فعالیت مفید سیاسی،‌ اقتصادی، فرهنگی، اجتماعی و منتظرتشویق و کمک دولتی که وجاهت خود را از دست داده است نباشد.

 

مسئولیت تاریخی ماست که به اعتراض خود ادامه دهیم و از تلاش برای استیفای حقوق مردم دست بر نداریم. مسئولیت دینی ماست که نگذاریم انقلاب و نظام به آنچه اسلام نمی‌پسندد استحاله بیابد. مسئولیت انقلابی ماست که اجازه ندهیم حاصل خون صدها هزار شهید به یک دولت امنیتی تنزل پیدا کند و مستهلک شود. لیکن برای آن که این اعتراض به نتیجه‌ای دلخواه برسد باید چند اصل مهم را رعایت کنیم:

 

– نظام و انقلاب اسلامی میراث و میوه مبارزات تاریخی دویست‌ ساله شما با استبداد و عقب‌ماندگی است. جمهوری اسلامی نظامی‌است که اگر بر اساس عهد نخستین و نسخه‌ اصیلش به اجرا درآید تمامی خواسته‌های ما را در بر می‌گیرد. مبادا کسی فریب شعارهای ساختارشکنانه را بخورد. اینجانب قویا با چنین وسوسه‌ای مخالفم و اعتقاد دارم قانون اساسی ما همچنان دارای ظرفیت‌های ارزشمند تحقق نایافته‌ای است که باید با فعالیت همه نخبگان روحانی و دانشگاهی و اندیشمندان کشور اجرای آنها به صورت مطالبه‌ای ملی درآید.

 

به یاد آوریم که ملت ما در انقلاب اسلامی به دلیل عدم انعطاف در قبال خواسته‌های به حقش، که از زبان امام راحل بیان می‌شد، مجبور به ساختارشکنی گردید. به همه نهادهای تصمیم‌گیر در نظام توصیه می‌کنم که چون شورای نگهبان عمل نکنند و مجاری را برای اصلاح اشتباهات باز بگذارند، زیرا که بسته شدن این راه، تهدید ساختارشکنی را به عنوان تنها بدیل مطرح خواهد کرد، و این بدیلی است که همه ما هزینه سنگین آن را می‌دانیم و قاطعانه با آن مخالفیم. همچنین تاکید می‌کنم که تعلل در محقق ساختن آرمان‌هایی چون قانون‌گرایی، عدالت، آزادی و حاکمیت مردم بر سرنوشت خود، و به ویژه اصول معطل مانده قانون اساسی مشروعیت‌سوز است.

 

– اسلام آن پوستین وارونه‌ای نیست که برخی مخالفان شما پوشیده‌اند. شیوه آنها این است که هر چیز مقدس و مبارکی را به نفع سلیقه خود مصادره کنند، تا جایی که حتی اگر بتوانند شال سبز شما را هم می‌ستانند. اسلام راستین نسبتی با ظاهرسازی‌ها و کج‌اندیشی‌های آنان ندارد، بلکه مکتبی رهائی‌بخش است که اگر به حقیقت و نورانیت آن برسیم دوای تمامی دردهای شخصی و اجتماعی ماست.

 

– ماجرای ما، هر چقدر تلخ، یک اختلاف خانوادگی است که اگر خامی کنیم و بیگانگان را در آن دخالت دهیم به زودی پشیمان خواهیم شد.

 

– در اعتراض و حرکت اصلاحی و اصولی ما هیچ‌کس نباید صدمه ببیند. ما زمانی در تلاش خود موفق خواهیم بود که ابتکارهای ما برای احقاق حقوقمان تا آن حد اندیشیده شده، کارآمد و در چارچوب قانون باشد که حتی کودکان خردسال و زنان باردار بتوانند در آن شرکت کنند.

 

– ما در برهه‌ای و گریوه‌ای از تاریخ کشور خود قرار داریم که راه‌حل بسیاری از مشکلات‌ ما قانون است. درست است! قانون همیشه بی‌عیب نیست. درست است! قانون عرفی قراردادی اجتماعی است و به مانند هر عهد و پیمانی که انسان‌ها با هم می‌بندند رعایت آن تنها تا زمانی الزامی است که طرف مقابل نیز به آن پایبند باشد. درست است! مخالف شما قانون‌ اساسی را زیر پا می‌گذارد، به خلاف نص این میثاق ملی شما را از حق برگزاری اجتماعات محروم می‌کند، بلکه حتی اگر به نشانه اعتراض پارچه‌ای سبز به دستتان ببندید به رغم اصول متعدد قانون اساسی و قوانین بی‌شمار عادی، خود آن کسی که مسئول حفظ امنیت است شما را مورد ضرب و شتم قرار می‌دهد. درست است! متقلبان و دروغگویان تنها به نیت تحمیل منویاتشان در پشت نام قانون سنگر گرفته‌اند. لیکن تلاشی که ما وارد آن شده‌ایم یک مشاجره و تلافی‌جویی نیست. ما را عصبانیت یا جاه‌طلبی یا خودپسندی برنیانگیخته است، بلکه حرکت ما اقدامی برای اصلاح و تامین بهروزی کشور است. برای رسیدن به چنین هدفی جا دارد که ما حتی به جسد قانون احترام بگذاریم، زیرا می‌دانیم که در فردای نزدیک، زمانی که کوشش‌مان به ثمر می‌رسد، نخستین اصلی که باید آن را نهادینه کنیم پایبندی به قانون است. این شالوده‌ای است که امروز صبورانه می‌ریزیم تا بر رویش بنای رفیع فردایمان را استوار کنیم.

 

– سرانجام وحدت. همه شما را به برادری دعوت می‌کنم. پیروزی ما در گرو معاضدت و پیوند با یکدیگر است، و در این یکدیگر تمایزی میان ما و مردمی که به دیگران رای داده‌اند نیست. حتی آنانی که اینک رو در روی ما به خشونت متوسل می‌شوند در اخوت ما شریکند، زیرا ما به دنبال آینده‌ای هستیم که در آن همان کسی که خواهر و برادرمان را در خیابان‌ها کتک زده است، سعادتمندتر، معنوی‌تر، سالم‌تر و زیباتر از امروز زندگی کند. رنگ سبزی که ما به عنوان نماد خود انتخاب کرده‌ایم یک معنایش هم این است؛ رنگ سبزی که ما را به اهل‌بیت نور، اهل بیت راستی، اهل‌بیت خرد، اهل بیت کرامت و فضیلت پیوند می‌دهد.

 

شاید بگویید که با این همه قید و بند دیگر فرجه‌ای برای بیان اعتراض باقی نمانده است. این گمان خامی است که مخالفان سطحی‌اندیش و افراطی شما در سر دارند. الذین جاهدوا فینا لنهدینهم سبلنا. کسانی که در راه خدا می‌کوشند خداوند آنان را به راه‌های خود هدایت می‌کند. به عنوان نمونه‌هایی از این هدایت به یاد آورید که خداوند چگونه آرامش را بر اجتماعات بی‌کرانه‌تان مستولی می‌کرد و یا در خلال آنها ظرفیت‌های ذهنی مردم به چه شعارهای نغزی رهنمون می‌شد. همان خلاقیت همچنان قادر است که با توجه به تمامی این اصول راه‌کارهایی بکر و موثر پیش‌پای ما قرار دهد، میدان‌های گسترده‌ای برای عمل در مقابل‌ ما بگشاید و تجربیات جدیدی برای آزادیخواهان جهان اندوخته کند.

 

در ابتدا هدف همه ما از شرکت در انتخابات آن بود که عقلانیت دینی به فضای مدیریت کشور بازگردد، لیکن در میانه مسیر به اهدافی بسیار بلندتر هدایت شدیم. ما در این بین می‌خواستیم ارکان ذیربط نظام به یاد آورند که در ورای تمامی آنان و ما فوقشان میزانی به نام رای و عزم مردم وجود دارد که آنها نه حق دارند و نه می‌توانند آن را نادیده بگیرند. امروز خواست عمومی برای سازوکاری کارآمد جهت انتخابات که در آن اطمینان ملی حاصل شود و دروغ، تقلب و تزویر جایی نداشته باشد، به یک مطالبه انکار ناپذیر مردمی تبدیل شده است. در هر قدمی در آینده تجربه تلخ و مشروعیت‌‌زدای جریانات اخیر باید پیشاروی ملت باشد و نباید هیچ فرصتی برای روشن‌تر شدن ابعاد این دروغ و تقلب بزرگ و پی‌آمدهای تلخ آن از دست برود.

 

در ایامی که گذشت شخصیت‌ها و گروه‌هایی به سراغ اینجانب آمدند و خواستار گذشت من از آنچه گذشت شدند. شاید توجه نمی‌شد که اینجانب از همان ابتدا از حق شخصی خود گذشته بودم، اما مسئله انتخابات مسئله شخصی من نبود و نیست. من نمی توانم بر سر حقوق و آرای پایمال شده مردم معامله یا مصالحه کنم. مسئله جمهوریت و حتی اسلامیت نظام ماست. اگر در این نقطه ایستادگی نکنیم، دیگر تضمینی نداریم که در آینده با حوادث تلخی نظیر آنچه در انتخابات کنونی گذشت روبرو نباشیم.

 

گرو‌هی از نخبگان بر سر آنند که گرد هم آیند و با تشکیل جمعیتی قانونی صیانت از حقوق و آرای پایمال شده مردم در انتخابات گذشته را از طریق انتشار مدارک و اسناد تقلب‌ها و تخلف‌های انجام گرفته و نیز رجوع به محاکم قضایی پیگیری کنند و نتایج آن را مستمرا به اطلاع عموم مردم برسانند. اینجانب نیز به این جمع می‌پیوندم. این گروه اجرای اصول معطل مانده قانون اساسی را در دستور کار خود خواهد داشت و علاوه بر آن در این مرحله مطالبات زیر را دنبال خواهد کرد:

 

– توقف برخوردهای امنیتی، فوق امنیتی و نظامی با مسائل انتخاباتی و بازگشت کشور به فضای طبیعی سیاسی

 

 

– اصلاح قانون انتخابات به نحوی که امکان تکرار تقلبات گسترده را از بین ببرد و بی‌طرفی نهادهای مجری و ناظر را تضمین کند

 

– رعایت اصل ۲۷ قانون اساسی در مورد آزادی تجمعات

 

– آزادی مطبوعات و رفع توقیف از آنها

 

– فعالیت مجدد سایت‌های خبری مستقل

 

– ممنوعیت مداخلات غیرقانونی دولت در فضای ارتباطی، نظیر اینترنت، پیام‌های کوتاه، و جلوگیری از قطع ارتباطات تلفنی و شنود مکالمات مردم و هر گونه تجسس دیگر

 

– توقف برخوردهای یک‌جانبه، افترا، دروغ‌پردازی و اهانت در رسانه رسمی کشور

 

– برخورداری از کانال‌های مستقل تلویزیونی در خارج و داخل کشور

 

– صدور مجوز برای تشکیل جمعیت‌های سیاسی،‌ فرهنگی، اقتصادی و اجتماعی

 

– آزادی همه دستگیرشدگان سیاسی، ابطال پرونده‌سازی‌های جعلی امنیتی و دخالت ندادن پرونده‌های جاری در برخورداری آنها از حقوق اجتماعی

 

در انتها به همه مردم شریف کشورمان، چه آنها که به اینجانب رای دادند و چه آنهایی که به اینجانب رای ندادند، به ویژه کسانی که در حوادث ناگوار هفته‌های اخیر صدمه دیدند درود می‌فرستم. همچنین مقام شهیدانی را که به جرم حق‌خواهی و آزادی‌طلبی در خون خود غلطیدند ارج می‌نهم و از خداوند بزرگ برای خانواده‌های عزیز آنان طلب صبر و اجر دارم.

 

میر حسین موسوی

 

بسم الله الرحمن الرحیم

 

می‌گویند فرزندان انقلاب در دادگاهی که دیروز تشکیل شده بود به ارتباط با بیگانه و برنامه‌ریزی برای ساقط کردن نظام جمهوری اسلامی اعتراف کرده‌اند. اینجانب در سخنان آنان دقیق شدم و در حقیقت آن چنین چیزی نیافتم، بلکه شنیدم که با ناله‌ای عمیق از سرگذشت دردناک خود در این پنجاه روز می گفتند؛ انسان‌هایی له شده که ممکن بود به هرچیز دیگری هم که به آن الزام شود اقرار کنند به راستی چه چیز دیگری جز داستان رنج‌هایی که کشیده‌اند ممکن است بگویند. می‌گفتند محسن روح‌الامینی حق داشت که شهید شد. می گفتند که اگر ۵۰ روز ایستادگی نکرده بودیم این نمایش هفته‌ها پیش برگزار می‌شد. می‌‌گفتند هرچه را که به آنان می‌گفتند تا گفته باشند که اینها حرف‌های ما نیست.

 

دندان شکنجه‌گران واعتراف‌گیران دیگر به استخوان مردم رسیده است تا جایی که اینک از میان کسانی قربانی می‌گیرند که خدمات بزرگ به کشور و نظام در کارنامه دارند و به تهدید دیگرانی سرگرمند که در نشو و نمای این نهضت و تاسیس نظام برخاسته‌ از آن برجسته‌ترین نقش‌ها را بر عهده داشته‌اند. آیا کسانی را که آرزوی شهادت در راه نورانی انقلاب اسلامی داشته‌اند به چیزی کمتر از آن تهدید می‌کنید؟ یا پس از به مسلخ بردن جمهوریت نظام، اسلامیت و آبروی آن را هم با این بی‌آبرویی‌ها هدف گرفته‌اید؟ تنها داوری قطعی وجدان بشری از مشاهده دادگاه‌هایی اینچنین فرمایشی سقوط اخلاقی و بی‌اعتباری صحنه‌گردانان آن است.

 

صحنه‌هایی که دیدیم و دیدید جز تدارکی ناشیانه برای شروع به کار دولت دهم نیست. از دادگاهی که همه چیزش تقلبی است انتظار دارند عدم وقوع تقلب در انتخابات را اثبات کند. اگر شما اهل تقلب نیستید آن را در رعایت ظواهر اولیه یک دادرسی قضایی به نمایش بگذارید. با دادخواستی سبکف با طرح مطالبی بی‌ربط، با استناد به کتاب‌هایی که به خروار خمیر می‌شوند، با تکیه بر گزارش خبرنگارانی که نامشان را هم کسی نشنیده است و با استناد به اعتراف‌هایی که رنگ شکنجه‌های قرون وسطایی از آن هویداست انتظار دارند ملت را به چه چیز قانع کنند؟ آیا نخوانده‌اند که پیامبر اکرم (ص) فرمود برای کسی که بعد از شکنجه اقرار کند حدی نیست یا کسی که در زندان یا قید و بند باشد و او را تهدید کرده باشند اقراری برای او نیست (الغدیر جلد ششم).

 

مردم ما با فرزندان خود که دیشب پس از ۵۰ روز بی‌خبری چهرهشان را دیدند احساس همدردی می‌کنند. برادران ما! غمگین نباشید. بدانید که مردم وضعیت شما را درک می‌کنند و می‌دانند که حفظ جان شما واجب‌تر از هر چیز دیگر است. زود خواهد بود که ملت محاکمه مرتکبین این فجایع را شاهد باشد و بازجویان و شکنجه‌گرانی که این‌گونه با جان و آبروی او بازی می‌کنند بشناسد.

 

وَلَوْ یُؤَاخِذُ اللّهُ النَّاسَ بِظُلْمِهِم مَّا تَرَکَ عَلَیْهَا مِن دَآبَّهٍ وَلَکِن یُؤَخِّرُهُمْ إلَى أَجَلٍ مُّسَمًّى فَإِذَا جَاء أَجَلُهُمْ لاَ یَسْتَأْخِرُونَ سَاعَهً وَلاَ یَسْتَقْدِمُونَ

و اگر خداوند مردم را به [سزاى] ستمشان مؤاخذه مى‏کرد جنبنده‏اى بر روى زمین باقى نمى‏گذاشت لیکن [کیفر] آنان را تا وقتى معین بازپس مى‏اندازد و چون اجلشان فرا رسد ساعتى آن را پس و پیش نمى‏توانند افکنند

 

میرحسین موسوی


 

بسم الله الرحمن الرحیم

مردم شریف، آزاده و آگاه ایران!

 

نزدیک به سه ماه پیش از این زمانی که شما در انتخابات دهمین دوره ریاست جمهوری شرکت کردید، با این باور به پای صندوق‌های رأی رفتید که با تأکیدهای مکرر مسئولان و تلاش نهادهای مدنی، از آرای تان در برابر مقاصد قدرت‌طلبانه گروهی اندک پاسداری خواهد شد. اما تخلف‌ها و تقلب‌های سازمان‌یافته و حوادث تلخی که متعاقب آن صورت گرفت، از رویدادی که بنا بود سرمایه‌ای برای ملت ما فراهم آورد تاسفی بزرگ باقی گذاشت.

 

مشکلی که می‌توانست در فرآیندی منصفانه و بی‌طرفانه مهار شود با بی‌تدبیری مسئولان امر، با یورش تبلیغاتی رسانه‌های دولتی و حمله نیروهای امنیتی رسمی و غیررسمی به تجمعات آرام و مسالمت‌آمیز مردم، به بروز انشقاق، ابهام و اختلاف عمیق و گسترده اجتماعی منجر شد، وضعیتی که پیامد بلافصل آن جز گسسته شدن رشته‌های اعتماد میان مردم و حکومت نیست.

 

جمع کثیری از دلسوزان حوزه‌های اجتماعی، فرهنگی و سیاسی کشور و نیز مراجع عظام تقلید و نیروهای آگاه حوزه‌های علمیه نسبت به افسانه‌پردازی‌های رسانه‌های دولتی و حوادثی چون برگزاری دادگاه‌های نمایشی فاقد پشتوانه حقوقی و شرعی، برملا شدن فهرست بلند قربانیان، برخوردهای غیرانسانی با بازداشت‌شدگان و افشای وجود بازداشتگاه‌های غیرقانونی واکنش نشان داده و خواستار رسیدگی به آنها هستند، بلکه همه دلبستگان به نظام جمهوری اسلامی، این دستاورد مبارزات یک صد ساله مردم و تبلور مطالبات اساسی آنان برای دستیابی به آزادی، استقلال، عدالت و پیشرفت در سایه دینداری، اینک نگرانند.

 

حفظ تمامیت ارضی و استقلال ملی و صیانت از کیان کشور در مقابل مطامع بیگانگان و دفاع از اصل نظام جمهوری اسلامی در روند شتاب‌زده حوادثی که پی‌در پی رخ می‌دهند چاره‌چویی برای خروج از شرایط موجود را بیش از پیش ضروری ساخته است، هرچند همه به خوبی آگاهیم که در درون دستگاه‌های حکومتی و شبه‌حکومتی افرادی وجود دارند که تنها راه ادامه حضور خود در قدرت را التهاب‌آفرینی و بحران‌زایی‌های پیاپی و طفره رفتن از حل مشکلات و نابسامانی‌هایی می‌دانند که خود مسبب آنها بوده‌اند.

 

آنها همچنان به دنبال پوشاندن و پنهان کردن بحران های موجود با بحران های بزرگ تر و توسعه رفتارهای نابخردانه خود به مرزهایی خطرناک‌ترند، تا جایی که پس از ایجاد این همه پیچیدگی در فضای کشور اینک بی‌توجه به عواقب سنگین رفتارهای خود با بهانه جویی‌های واهی زمزمه هایی خطرناک از جمله زمزمه تسویه های وسیع از دانشگاهیان آزاده و متعهد را سر می‌دهند.

 

از این روست که اتخاذ رویکردی اجتماعی (و نه صرفاً حکومتی) برای حل مسئله به ضرورتی اجتناب‌ناپذیر تبدیل شده است، ضرورتی که لازمه آن، بهره‌گیری از ظرفیت‌های مردمی نظام جمهوری اسلامی است. اساس چنین رویکرد متفاوتی، پذیرش واقعیت تعدد و تنوع باورها و نگرش‌های موجود در خانواده بزرگ، باستانی و خداجوی ایران زمین است.

 

این راه و رسم پیامبران الهی و جانشینان آنان بوده و نشان از سنتی الهی دارد که مقام و کارکرد هدایت نشان دادن راه است و وظیفه داعیان دین به فراهم ساختن بستر مناسب برای رشد و شکوفایی توانمندی‌های انسان جهت تعالی و تکامل محدود می‌شود. تاریخ به روشنی نشان می‌دهد که هر گاه حکومت‌ها خواسته‌اند به سوی محو تعدد و تنوع موجود در جوامع بشری دست دراز کنند، چاره‌ای جز متوسل شدن به چهره‌های ظاهرا گوناگون اما در جوهر یکسان استبداد نداشته‌اند، راه حل‌هایی که نتیجه آن نه یکدست شدن افراد جامعه، بلکه بروز نفاق و دوچهرگی در زندگی مردم خواهد بود و بس. اتخاذ چنین رویه‌ای نه ممکن است و نه براساس آنچه آموزه‌های قرآنی به ما یاد می‌دهد مطلوب است.

 

پس از حوادثی که در این مدت کوتاه بر جامعه ما گذشت کیست که نداند وضعیتی که ایران امروز در آن قرار دارد حاصل استیلای چنین طرز تفکر اشتباهی بر تصمیم‌گیری‌های کلان کشور است. دستیابی به این وجدان عمومی دستاورد بزرگی است که گاهی قرن‌های متمادی از عمر ملت‌ها و تمدن‌ها صرف تحصیل آن می‌شود و چه هزینه‌های گزافی که در این راه نمی‌پردازند. اما مردم ما این موهبت بزرگ را با هزینه هایی بسیار اندک و ظرف مدتی کوتاه به دست آوردند.

 

مردم ما اینک با پوست و گوشت و استخوان خود دریافته‌اند که تنها راه همزیستی مسالمت‌آمیز سلیقه ها و گرایش‌ها، و اقشار، اقوام، مذاهب و ادیان گوناگونی که در این سرزمین پهناور زندگی می‌کنند اذعان به وجود تنوع و تعدد شیوه‌های زندگی و اجتماع بر کانون آن هویت دیرینه‌ ای است که آنان را به یکدیگر پیوند می‌زند، اگرچه فهم‌های ضعیف و باژگونه از دین هضم نکنند که این اذعان نه بدان معناست که اسلام ناب دین حق و آئین خاتم و صراط مستقیم نیست، بلکه یعنی اجباری در دین وجود ندارد، به درستی که راه از بیراهه بیان شده است. لا اکراه فی الدین قد تبین الرشد من الغی.

 

از اینروست که علیرغم تمامی حوادث تاسف بار و مرارت‌خیز این ایام، مردم ما اینک به نتایجی بسیار ارزشمندتر و ماندگارتر از انتخاب یک فرد دست یافته‌اند و این آن چیزی است که آنها را نسبت به اقدامشان برای شرکت در رویداد انتخابات و هزینه هایی که در قبل و بعد از آن متحمل شده اند دلگرم می کند.

 

در ماه هایی که گذشت نیرویی عظیم از ملت ما آزاد شد، نیرویی که باید به کارآمدترین شیوه برای سعادت بلندمدت او به خدمت گرفته شود. مردم ما از آنچه می‌خواهند آگاهند. آنان تصویر شکوهمند اراده خود را در آیینه آنچه که سپری شد مشاهده کرده‌اند و می‌دانند که سرمایه و توان تحقق بخشیدن به خواست‌های خود را دارند و در این میدان انبوه نخبگان و زبدگان دوشادوش آنان ایستاده‌اند. لذاست که اینک همه ما از یکدیگر می‌پرسیم چه باید کرد؟ این سوالی از سر ناامیدی و یا بلاتکلیفی نیست، بلکه می‌پرسیم با این سرمایه عظیم، با این امید تجدید حیات یافته و با این توانمندی‌های فراهم شده چه باید کرد؟

 

به راستی چه باید کرد؟ در پاسخ به این پرسش نخستین قدم آن است که بدانیم چه باید بخواهیم تا بهترین و بیشترین را خواسته باشیم. اگر در یافتن پاسخ این سوال خطا کنیم قطعا همه یا بخشی از این سرمایه فراهم آمده را از دست داده ایم. بلکه حساسیت این انتخاب بسیار بیشتر از این است. نیروی عظیمی که ملت ما فراهم آورده توان آن را دارد که کشور را به سکویی بلند برای جهش به سوی پیشرفت‌های مادی و معنوی ارزشمند ارتقا دهد و یا در یک آنارشی درازمدت فرو برد. این که نتیجه حرکت ما چه خواهد بود تماما به انتخاب درست ما در این مرحله بستگی دارد.

 

برخلاف آنچه دستگاه‌های تبلیغاتی دولتی سعی در القای آن دارند، این ما هستیم که بازگشت اعتماد و آرامش به فضای جامعه را خواهانیم و این ما هستیم که از هر اقدام تندروانه و خشن امتناع می‌کنیم. ما خواسته‌هایی بسیار روشن و منطقی داریم. ما حفظ جمهوری اسلامی را می خواهیم، و تقویت وحدت ملی، و احیای هویت اخلاقی نظام و بازسازی اعتماد عمومی به عنوان اصلی‌ترین مولفه قدرت ساختار سیاسی کشور جز با پذیرش حق حاکمیت مردم و کسب رضایت نهایی آنان از نتایج اقدامات حکومت، و شفافیت در تمامی اقدامات از طریق اطلاع‌رسانی مستمر ممکن نیست. در نهضت سبزی که آغاز شده است ما امر غیرمتعارف و نابهنگامی نمی خواهیم. آنچه ما می‌خواهیم استیفای حقوق از دست رفته ملت است.

 

استیفای کدام حقوق؟ در درجه نخست حقوقی که قانون اساسی برای مردم در نظر گرفته است و مطالبه برای اجرای بی‌کم و کاست و بدون تنازل آن. آری! در قانون اساسی برای اداره برخی از شئون کشور راهکارهایی ارائه شده است که شاید زمانی پاسخگوی مقتضیات جامعه و جهان ما نباشد. اما در بخش‌هایی دیگر از همین قانون راه روشن اصلاح آنها پیش‌بینی شده است. در میثاق ملی ما مشروعیت همه ارکان حکومت متکی به رأی و اعتماد مردم است، تا جائی که اگر دقیق ملاحظه شود خواهیم دید حتی نهاد نظارت‌ناپذیری چون شورای نگهبان از هیمنه نگاه مردم به دور نیست.

 

آری! در قانون اساسی وظایفی سنگین، از جمله وظیفه نظارت بر انتخابات بر عهده شورای نگهبان قرار گرفته است؛ انسان‌های غیرمعصومی که ممکن است در دام خطا و گناه بیفتند و دچار وسوسه قدرت شوند. اما در همین قانون به صراحت اعلام می‌شود که برگزاری اجتماعات از سوی مردم آزاد است. اگر تنها همین اصل از میثاق ملی ما به درستی اجرا شود حتم داشته باشید که هیچ یک از ارکان حکومت هرگز امکان سوء‌استفاده از موقعیت خود را پیدا نمی‌کند.

 

قانون اساسی ما پر از ظرفیت‌هایی است که هنوز به فعلیت نرسیده‌اند؛ مسئولان گاهی با این حقیقت به گونه‌ای برخورد می‌کنند که گویی به عنوان امری مستحب مخیرند همچنان استفاده‌های بیشتری از ذخائر قانون اساسی ببرند. نه! هرگز چنین نیست. آنها مکلفند که این ظرفیت‌ها، آن هم تمامی این ظرفیت‌ها را به فعلیت برسانند. قانون اساسی مجموعه‌ای یکپارچه است و نباید بر روی بخش‌هایی از آن که منافع اشخاص و یا گروه‌هایی خاص را تامین می‌کند به صورت اغراق‌آمیز تاکید شود و بخش‌هایی دیگر که حقوق مردم را دربر گرفته است معطل باقی بماند، یا ناقص به اجرا درآید.

 

پس از سی سال ما هنوز با اصولی از این میثاق ملی روبرو هستیم که سخن گفتن از اجرایشان دست‌اندرکاران را به خشم می‌آورد، به صورتی که گویی گوینده با جمهوری اسلامی مخالفت کرده است. تأمین آزادی‌های سیاسی و اجتماعی، رفع تبعیض، امنیت قضایی و برابری در مقابل قانون، تفکیک‌ناپذیری آزادی، استقلال و تمامیت ارضی کشور از یکدیگر، مصونیت حیثیت، جان و مال اشخاص، ممنوعیت تفتیش عقاید، آزادی مطبوعات، ممنوعیت بازرسی نامه‌ها، استراق سمع و هر گونه تجسس، آزادی احزاب و جمعیت‌ها، آزادی برگزاری اجتماعات، تمرکز دریافت‌های دولتی در خزانه‌داری کل، تعریف جرم سیاسی و رسیدگی به آن با حضور هیئت منصفه، آزادی بیان و نشر افکار در صدا و سیما و بی‌طرفی آن و . . . هر یک اصولی روشن از قانون اساسی ما را به خود اختصاص داده‌اند؛ اصولی که به راحتی و صراحت نقض می‌شوند و یا به صورتی ناقص و براساس تفسیرهای مخالف با روح این میثاق ملی به اجرا درمی‌آیند، تا جایی که در اجرای اصل ساده و روشنی چون آزادی تدریس زبان‌های قومی و محلی به صرف سلیقه و پسند شخصی مانع ایجاد می‌شود.

 

مشابه همین برخورد گزینشی با آرمان‌های انقلاب اسلامی نیز صورت گرفته است. ما خواستار احیای آن بخش فراموش شده از اهدافی هستیم که این نهضت عظیم به امید تحقق آنها آغاز شد. چه شعارهای بزرگی از انقلاب که اینک دم زدن از آنها روی کسانی را ترش می‌کند، تا جائی که گویی اینها شعارهای ضدانقلاب بوده‌اند. نمونه‌ای از آنها آزادی است؛ آزادی عقیده، آزادی بیان، آزادی پس از بیان، آزادی انتخاب کردن و انتخاب شدن، آزادی به تمامی آن معنای جلیلی که مردم ما در بهمن ۵۷ تأمین آن را یکی از مهمترین اهداف خود می‌دانستند، به صورتی که پیروزی انقلاب را بهار آزادی نامیدند. این آزادی به مفهوم آزادی سیاسی و حق انتقاد بی‌هراس از حاکمان بوده است.

 

و مظلوم‌تر از انقلاب اسلامی، جمهوری اسلامی و قانون اساسی، خود اسلام است؛ دینی که بسیار از آن نام می‌برند و اندک به آن عمل می‌شود. چه بسیار که دین را سرند می‌کنند، هر چه از آن که منافعشان ایجاب نکند به فراموشی می‌سپارند و سلیقه‌ها و مصلحت‌های خود را متن اسلام می‌نامند، تا جایی که دروغ به مشخصه‌ای غیرقابل تفکیک از صدا و سیما تبدیل شود و زشت‌ترین بداخلاقی‌ها نشانه تعهد به دین پیامبری تلقی گردد که برای تکمیل بزرگواری‌های اخلاقی مبعوث شده است؛ شکنجه زندانیان و کشتن آنان، و اعمالی که قلم از ذکرشان شرم می‌کند.

 

اگر برای حکمرانی مبتنی بر دین تنها یک رسالت وجود داشته باشد آن این است که زمینه را برای زندگی توأم با ایمان آماده‌تر کند. پس چرا فاصله جامعه ما با زندگی ایمانی روزبه‌روز بیشتر می‌شود؟ این فاصله میراث انقلاب نیست. در تابستان گرم ۵۸، چه بسیار بودند کسانی که برای نخستین بار رمضان را روزه گرفتند و از این تجربه خود لذت بردند؛ میراث انقلاب ما این بود. میراث انقلاب ما معنویتی بود که در دوران دفاع مقدس جامعه را فرا گرفت.

 

میراث انقلاب ما پرورش روح‌های بزرگ و اخلاص‌های مثال‌زدنی بود. انقلاب ما نشان داد می‌تواند نورانیتی را که جامعه تشنه آن است تأمین کند. آخر یک بار هم که شده میراثی را که از امام خود تحویل گرفتیم با ایران امروز مقایسه کنیم؛ جامعه‌ای سودازده که در آن تحجر دولت‌سازی می‌کند؛ جامعه‌ای تقلب‌زده، دروغ‌زده.

 

برخورد گزینشی با پیام دین و آن را مناسب سلیقه و منافع خود درآوردن، خرافه و تحجر را به دامن آن بستن، پول و زور را جایگزین حکمت و موعظه حسنه کردن و بخش‌هایی از روحانیت، این شجره هزار ساله را دولتی ساختن بیش از این هم نباید نتیجه بدهد. زمانی که امام ما از اسلام ناب محمدی(ص) نام می‌برد و آن را در مقابل اسلام تحجرگرا و اسلام آمریکایی قرار می‌داد چنین روزهایی را می‌دید. این پوستین وارونه اسمش اسلام هست، اما رسمش اسلام نیست. ما خواستار بازگشت به اسلام ناب محمدی(ص)، این دین غریب هستیم. و خداونده وعده داده است که ما را به راه‌های رسیدن به این تحفه آسمانی هدایت کند. والذین جاهدوا فینا لنهدینهم سبلنا. و کسانی که در راه ما کوشش کنند به تحقیق آنان را به راه هایمان هدایت می‌کنیم.

 

آیا در این چند ماهه ندیدید که او چگونه به این وعده عمل کرد؟ پروردگار ما ایمان‌هایمان را ضایع نکرد و نخواهد کرد، زیرا او به خلاف مدعیان، نسبت به مردم دلسوز و مهربان است. و ما کان الله لیضیع ایمانکم ان الله بالناس لرئوف رحیم. کام ملت از آنچه که گذشت تلخ است، اما کیست که دستاوردهای حاصل شده در عین این تلخکامی‌ها را ناچیز بشمارد؟ ما با پوست و خون خود عظمت آنچه در این ایام کوتاه حاصل شده است را درک می‌کنیم. ما چه کردیم که به این دستاوردها رسیدیم.

 

حقیقت آن است که جز ایمان به وعده الهی عملی متناسب با این همه پیشرفت نداشته‌ایم. به حوادث این ایام بنگرید و در هر کدامشان راه های خدا را که یکی پس از دیگری پیش پای ما گشوده شدند ملاحظه کنید. آنها را هم که ببندند دادار از وفا به وعده‌ای که داده است عاجز نمی‌شود و راه‌هایی دیگر پیش پای کسانی که برای او می‌کوشند می‌گشاید؛ راه‌هایی امن، راه‌هایی هموار، راه‌هایی مستقیم که بدون تردید ما را به مقصد می رسانند. چرا به خداوند توکل نکنیم حال آن که راه‌هایمان را به ما نشان داده است؟ و ما لنا الا نتوکل علی الله و قد هدانا سبلنا. با دسترسی به چنین راه‌هایی ما نیاز به تخطی از قانون، پشیمانی از مسالمت، توسل به تخریب یا وارد شدن به هر کوره راه دیگری نداریم.

 

و در آن سو نگاه کنیم که مخالفان مردم با قدم گذاشتن در بی‌راهه ‌ها چگونه رو به نشیب می‌روند. فرزندان انقلاب را به زندان انداختند تا اوهام خویش را ارضا کنند. آنها چه نتیجه‌ای برای این کار خود توقع داشتند؟ بدن رنجور قربانی ترور را به بند کشیدند و ضارب او را آزاد و متمتع قرار دادند. آنها انتظار داشتند از این کار جز ریختن آبروی خود چه سودی ببرند؟ در سراشیبی کوره‌راهی که درون آن افتاده بودند خردشان جا ماند و عنانشان در دست افراط‌گرانی قرار گرفت که نیمه‌های شب به خوابگاه دانشجویان غریب و مظلوم حمله می‌کنند و رایج‌ترین کلمات در فرهنگ لغاتشان دشنام‌های رکیک است.

 

رهروان راه‌های خدا به امیدی که از وعده او داشتند رسیدند؛ آیا مسافران بیراهه نیز به آن چیزی که باید انتظارش را می‌کشیدند نرسیده‌اند؟ ملاحظه تقیه و تملق این و آن و شنیدن بوی حرص و بخل و آز از دهان تمجیدگران، برخورداری از حمایت خطیبی که از منبر مقدس نمازجمعه به خشونت تشویق و به اعتراف‌گیری مباهات می‌کند؛ ترس، ترس از تنهایی، ترس از آینده،‌ ترس از عاقبت، ترسی که با ترساندن دیگران پنهانش می‌کنند.

 

مردم فداکار ایران! پیمانی است بر ذمه فرزندان انقلاب اسلامی که در بازگرداندن آن به اصل نخستین‌اش از بذل هیچ کوششی کوتاهی نکنند، و عهدی است بر عهده همراهان و یاران شما که در راه مبارزه با متقلبان و دروغگویان به سرمایه اجتماعی و اعتمادی که ایجاد شده است، خیانت ننمایند. در عین حال تکلیفی است بر همه ما که اگر مصلحت کشور و مردم را در امری دیدیم از ملامت نترسیم و از شجاعت دریغ نورزیم.

 

بنا بر چنین تعهداتی اینجانب برای رسیدن به آرمان‌هایی که پیش روی خویش داریم به جز ادامه راه سبزی که در این چند ماهه دنبال کرده‌اید پیشنهاد نمی‌کنم؛ راه سبز امید. راهی که از پیش از انتخابات آغاز کردید و همچنان با عزم های استوار در آن گام می زنید. راهی که با دعا و ندا و تکبیر، با گردهمایی های بزرگ و کوچک، با کوشش ها و جوشش ها و گفتگوها و پرس و جوهای خود همچنان در آن قرار دارید.

 

ما برای اشاره به جنبشی که آغاز کرده ایم از عنوان «راه» استفاده می کنیم تا توفیق‌‎هایی که در هر مرحله به دست می‌آوریم پایان کار ندانیم و همواره نگاه به کمالی برتر بدوزیم. علاوه بر آن ما در این مسیر چشم به جاده‌هایی داریم که هدایت الهی پیش‌پایمان قرار می‌دهد. ما می‌اندیشیم و تدبیر می‌کنیم، اما ایمان داریم که در عمل، تنها راه‌هایی که او برایمان می‌گشاید از خود کارسازی نشان می‌دهند.

 

ما در راهی که خداوند پیش رویمان قرار داده است از نماد «سبز» استفاده کرده‌ایم تا پرچم دلبستگی نسبت به اسلامی باشد که اهل بیت پیامبر(ع) آموزگاران آن بوده‌اند؛ اهل بیت خرد، اهل بیت محبت، اهل بیت نورانیت و ما «امید» را سرمایه خود قرار داده‌ایم تا حاکی از هویت ایرانی‌مان باشد؛ امیدی که این ملت را از گردنه‌های سخت تاریخ عبور داده و حیات او را در تلخ‌ترین روزهای این سرزمین تداوم بخشیده است؛ راه سبز امید.

 

چندی پیش، زمانی که از این نام برای بیان ویژگی‌های حرکت شما استفاده کردم تصور برخی بر آن قرار گرفت که حزب یا جبهه‌ای جدید در حال تشکیل است، حال آن که این راه به هیچ وجه مشابهی و یا جایگزینی برای سامان‌های سیاسی رسمی نیست و نیاز به آنها را منتفی نمی کند، بلکه حرکتی اجتماعی و دامنه دار برای ترمیم و ایجاد برخی از بنیادین ترین زیرساخت‌های سیاسی است که همه شئونات کشور را تحت تاثیر قرار خواهد داد و از جمله تشکل‌ها و احزاب برای فعالیت ثمربخش بدانها احتیاج مبرم دارند.

 

قطعا جامعه ما برای محقق کردن فضای باثبات سیاسی به احزاب صالح و قدرتمند نیازمند است و چه بسا زمانی که زمینه برای فعالیت موثر و مفید سامان های سیاسی فراهم شود اینجانب و برخی از همفکران شما نیز کوشش های خود را در چارچوب تشکلی متعارف از این نوع قرار دهیم. اما راه سبز امید تشکلی از این نوع نیست. تحزب اساسا به معنای آن است که گروهی از همفکران در سازمانی مشخص و دارای سلسله‌مراتب شناخته شده گردهم بیایند.

 

همچنین در یک حزب تأکید بر بیشترین همفکری و وحدت حداکثری در عقاید است، حال آن که راه ما به عنوان مسیری که تجدید و تقویت هویت ملی را هدف گرفته، بر وحدت حول حداقل نکات مشترک تکیه می‌کند؛ مجموعه‌ای پیام‌محور و متشکل از تمامی سازوکارهای مدنی کوچک و بزرگ که در مسیر خود هدفی مشترک را انتخاب کرده‌اند.

 

صورت ظاهری اقداماتی که برای تداوم و تقویت حرکت کنونی مردم انتخاب می‌شود در حکم لباسی است که بر قامت آن می‌دوزیم، و فاخرترین لباس‌ها تنها در صورتی برازنده خواهد بود که به فراخور واقعیت برده شود. واقعیت موجود در کشور ما نسبت به آنچه که در گذشته بود تغییرات شگرفی کرده است. آنچه اینک در جامعه ما نقش‌آفرینی می‌کند شبکه اجتماعی خودجوش و توانمندی است که در میان بخش وسیعی از مردم شکل گرفته و نسبت به پایمال شدن حقوق خود معترض است. این شبکه دارای ویژگی‌های منحصر به فردی است که به هنگام تصمیم‌گیری در مورد راه‌حل‌ها و اقدامات آتی، باید به آنها توجه کرد. آنچه اینجانب در پاسخ به سوال چه باید کرد پیشنهاد می‌کنم تقویت و تحکیم این شبکه اجتماعی است.

 

تجربه چندین دهه از تاریخ ایران که ما از نزدیک شاهد آن بوده‌ایم نشان می‌دهد حرکات جمعی مردم ما تنها در دوران باروری، حیات و سرزندگی این هسته‌ها به نتیجه می‌رسند. آن چیزی که از آن به عنوان جامعه‌ای زنده و فعال نام می‌بریم، جامعه‌ای که به صورت موثر، آگاهانه و خلاق نسبت به حوادث واکنش نشان می‌دهد و امکان استبداد و تخطی ساختارهای قدرت از خواست‌ خود را از میان می‌برد ترکیبی تشکیل یافته از چنین شبکه‌ قدرتمندی است.

 

وظیفه‌ای که امروز بر عهده همه ما قرار دارد و به صورتی فطری از جمع‌های کوچک و بزرگ و حتی احزاب و تشکل‌های سیاسی ما سر می‌زند آن است که به صورت هسته‌های معین برای چنین شبکه‌ای عمل کنیم.

 

از مهمترین نقاط قوت این شبکه، شکل طبیعی اجزای آن است. این واحدها عبارت از گروه‌هایی کوچک اما بسیار متکثر از همفکرانی است که در قالب روابط سابقه‌دار دوستی یا خویشاوندی یا همکاری نسبت به هم آشنایی و اعتماد پیدا کرده‌اند، به صورتی که انحلال آنها امکانپذیر نیست، زیرا به معنای انحلال جامعه است. این واحدها همواره وجود دارند، اما به صرف وجود، شبکه اجتماعی موثری را شکل نمی‌دهند.

 

با این همه اولین قدم در راه‌حل پیشنهادی اینجانب آن است که ما ایرانیان، در هر کجای جهان که هستیم، باید این هسته‎های اجتماعی را در میان خود تقویت کنیم. باید خانه‌هایمان را رو در روی یکدیگر بسازیم؛ به تعبیر قرآن خانه‌های خود را قبله قرار دهیم، یعنی به این هسته‌های اجتماعی که واحدهای بنیادین جامعه ما هستند بپردازیم، اهمیت آنها را بشناسیم و بیش از پیش به آنها رو کنیم تا قدرت‌های نهفته ای که دارند برای ما ظاهر شود. خانه های خود را قبله قرار دهیم؛ یعنی اگر تا پیش از این هر دو ماه یک بار همدیگر را ملاقات می‌کردیم اینک هفته ای دوبار گرد هم جمع شویم. قدرت شبکه های اجتماعی ما در این امر است.

 

گرد هم جمع شویم تا چه کنیم؟ این نخستین سوالی است که معمولا در چنین شرایطی از یکدیگر می‌پرسیم. ما معمولا تصور می‌کنیم آنچه در این گردهم‌آیی‌ها اهمیت دارد کاری است که در قالب آنها با کمک یکدیگر به انجام می‌رسانیم. البته این تصور درستی نیست، اما تصوری طبیعی است. از این روست که واحدهای اجتماعی اگر محوری برای فعالیت‌های ثمربخش قرار نگیرند به‌مانند درختانی که میوه‌هایشان چیده نشود بازدهی خود را از دست می‌دهند، لذا باید آنها را موضوع تلاش‌های اثرگذار اعتقادی، اجتماعی، سیاسی، علمی، فرهنگی، هنری، ورزشی، عام‌المنفعه و دیگر فعالیت‌های مدنی مشابه قرار داد تا در درازمدت و پس از عبور امواج حادثه و عاطفه همچنان به ایفای نقش تاریخ‌سازی که از آنها انتظار داریم بپردازند.

 

جمع‌های خویشاندوندی، همسایگی، دوستی، جلسات قرآن، هیئات مذهبی، کانون‌های فرهنگی و ادبی، انجمن‌ها، احزاب، جمعیت‌ها، تشکل‌های صنفی، نهادهای حرفه‌ای، گروه‌هایی که با هم ورزش می‌کنند یا در رویدادهای هنری حاضر می‌شوند، حلقه همکلاسی‌ها، گروه فارغ‌التحصیلانی که هنوز دور هم جمع می شوند، همکارانی که با یکدیگر صمیمیت یافته‌اند، و . . . ؛ هر کدام از ما در چندین نمونه از این زیرمجموعه‎های کوچک عضویت داریم و این دست‌مایه اصلی گفتگو و ارتباط میان هسته‌های جامعه ماست. بلکه تجربیات اخیر نشان داد خرده‌رسانه‌هایی که از این روابط زاده می‌شوند می‌توانند سریعتر و موثرتر از هر رسانه عمومی دیگر عمل کنند، مشروط بر آن که ظرفیت‌های این شبکه از طریق توافق بر روی یک آرمان بزرگ به فعلیت برسد.

 

ما زمانی موفق به برقراری ارتباط موثر با یکدیگر خواهیم شد که در شعاری مشترک همصدا شویم؛ شعاری دقیق و عمیق که قادر به تأمین خواسته‌های ما باشد. بخش مهمی از توانمندی‌هایی که اینک در شبکه‌های اجتماعی ما ایجاد شده است مرهون آن است که شعار و آرمانی مشترک پیدا کرده ایم. تعادل طلایی ویژگی مهم این شعار و آرمان است، به صورتی که اگر بر آن بیفزاییم چه بسا کسانی که نتوانند یا نخواهند با آن همصدا شوند، و اگر از آن بکاهیم چه بسا قشرهایی که امیدهای خود را در آن نیابند. این بزرگترین سرمایه ماست که باید در پالایش و پاسداری از آن بیشترین دقت و همت را به کار بگیریم.

 

ما اگر صرفاً در یک انتخابات شرکت کرده بودیم برخورداری از حمایت اکثریت مردم برایمان کافی بود. اما در یک حرکت عظیم اجتماعی، اکثریت تنها زمانی به پیروزی می‌رسد که به اجماع نزدیک شود و آن گاه از مشروعیت غیرقابل‌مقاومت برخوردار خواهد شد که توجه خود را نسبت به دغدغه‌ها و حقوق کسانی که امروز یا فردا ممکن است متفاوت با او بیندیشند و در اقلیت قرار گیرند به اثبات برساند.

 

نمی‌توان از جامعه‌ای که بخش قابل توجهی از آن دچار جبر نان و از تأمین نیازها اولیه خود ناتوان است انتظار مشارکت گسترده در فرآیند توسعه سیاسی را داشت. البته عکس این رابطه نیز صادق است و جامعه‌ای که از آزادی‌ها و آگاهی‌های اساسی محروم شود در تأمین معیشتی که لیاقت آن را دارد نیز درمی‌ماند و حتی در عهد درآمدهای افسانه‌ای، به پیشرفتی بیشتر از صدقه‌پروری و واگذار کردن اختیار بازار و اقتصاد ملی خود به بیگانگان نائل نمی‌شود.

 

ما بر این باوریم که آزادی زمانی دوام دارد که با عدالت توأم باشد. به همان اندازه که محدودیت‌های جاری برای آزادی بیان و امکان برگزاری اجتماعات نگران‌کننده است، وجود فقر، فساد و تبعیض در سطحی گسترده چشم‌انداز دسترسی به جامعه‌ای آرمانی مبتنی بر قانون اساسی را تیره می‌کند، به ویژه آن که در سیاست‌ سال‌های اخیر دورنمای روشنی برای خروج از ا ین وضعیت ملاحظه نمی‌شود، به صورتی که وارد آمدن صدمات اساسی به تولید ملی، تداوم فعالیت سودآور اقتصادی را به یک آرزو و یافتن شغل مناسب را به دغدغه اصلی جوانان و خانواده‌های آنان مبدل ساخته است.

 

راه‌های خدا متکثر است و برای دفع ظلم و استبداد و تحقق ایرانی پیشرفته، ما نباید به قدم گذاشتن در یکی از آنها یا همراهی با یکی از همفکران خود اکتفا کنیم. ما در پیوندهای خود به نظمی نیاز داریم تا اگر دست تطاول و ظلم فردی یا افرادی از همراهانمان را ربود و واحد یا واحدهایی از این شبکه اجتماعی گسترده را ویران کرد، لطمه‌ای به حیات و پویایی آن وارد نشود و با تکیه بر خرد جمعی، در هر مرحله‌ای از این مسیر بتوانیم اهداف پیشاروی خویش را شناسایی و با بلندترین گام‌ها به سوی آن حرکت کنیم.

 

همچنین اگر در جناحی که قدرت خود را در مخالفت با مردم و خواسته های به حق آنان توهم کرده است خواستی برای برون رفت از بحران وجود داشته باشد حداقل آنچه که در این مرحله می تواند به این هدف کمک کند اقدامات زیر است:

 

۱٫ تشکیل گروه حقیقت‌یاب و حکمیت مورد قبول همه ذینفعان در مورد انتخابات دهم ریاست جمهوری و رسیدگی به تخلفات و تقلب های انجام گرفته و اعمال مجازات برای خاطیان

۲٫ اصلاح قانون انتخابات به صورتی که شرایط برای برگزاری عادلانه و منصفانه انتخابات و اطمینان مردم از این امر فراهم شود.

۳٫ شناسایی و مجازات عاملان و آمران فجایعی که در حوادث پس از انتخابات بر علیه مردم صورت گرفته است در تمامی نهادهای نظامی، انتظامی و رسانه‌ای

۴٫ رسیدگی به آسیب‌دیدگان حوادث پس از انتخابات و خانواده‌های جان‌باختگان، آزادی همه دست‌اندرکاران، فعالان سیاسی و نیروهای مردمی دستگیر شده، مختومه کردن پرونده‌ها، اعاده حیثیت از آنان و خاتمه یافتن تهدیدها و آزارهایی که همچنان برای واداشتن آنان به عدم تظلم و پیگیری حقوق شان صورت می گیرد.

۵٫ اعمال اصل ۱۶۸ قانون اساسی در خصوص تعریف جرم سیاسی و رسیدگی به جرایم سیاسی با حضور هیئت منصفه

۶٫ تضمین آزادی مطبوعات، تغییر رفتار جانبدارانه صدا و سیما، رفع محدودیتهای اعمال شده برای برخورداری احزاب، گروههای سیاسی و نگرشهای مختلف از ارائه دیدگاههای خود در رسانه‌ها، به ویژه صدا و سیما و اصلاح قانون رسانه ملی به صورتی که رسانه ملی نسبت به اعمال خلاف قانون خود پاسخگو قرار گیرد.

۷٫ به فعلیت درآمدن ظرفیت های ایجاد شده در قالب تفسیر اصل ۴۴ قانون اساسی برای ایجاد رسانه های شنیداری و دیداری خصوصی

۸٫ تضمین حق اساسی مردم در تشکیل اجتماعات و راهپیمایی‌ها با اعمال اصل ۲۷ قانون اساسی

۹٫ تصویب منع مداخله نظامیان در امور سیاسی و جلوگیری از دخالت نیروهای مسلح در فعالیت‌های اقتصادی

 

ما در راهی پر از نورانیت وارد شده‌ایم که از هم اینک سالخوردگان را جوان و جوانان را پخته کرده است. برای خود و شما در این مسیر از خداوند یاری می‌طلبم و امیدوارم با همکاری و همراهی همه دلسوزان نظام و انقلاب اهداف ملت در هر مرحله از این مسیر روشن و محقق شود.

 

میرحسین موسوی



 

بسم الله الرحمن الرحیم

 

خبر دستگیری برادران عزیز آقایان دکتر سیدعلیرضا بهشتی و مهندس مرتضی الویری مسئولان کمیته پیگیری امور آسیب دیدگان حوادث ایام اخیر و سردار مقدم مسئول کمیته ایثارگران ستاد انتخاباتی اینجانب موجی از شگفتی و ابهام در دلبستگان به نظام اسلامی ایجاد کرده است.

 

آنان به بند کشیده شده‏اند در حالی که جرمی جز پیروی از راه انقلاب و دفاع از اجرای عدالت در مورد خون‌های به‌ناحق ریخته شده و کمک به خانواده بی گناهانی که پس از انتخابات به زندان افتاده‏اند ندارند. آنان اینک در زندان به سر می‌برند در حالی که عاملان فجایع اخیر آزادند و مسئولان ادعا میکنند حتما به جنایاتی که رخ داده است رسیدگی خواهند کرد. آیا با از بین بردن اسناد جنایت و در بند کردن کسانی که حقوق قربانیان را پیگیری می‌کردند این کار را انجام می‏دهید؟

 

المرء یحفظ فی ولده. حرمت انسان‌ها در فرزندانشان پاسداری می‌شود. مردم اینک از مدعیان پرچمداری انقلاب اسلامی می‏پرسند حرمت شهید مظلوم انقلاب آیت الله دکتر بهشتی را در خاندان او چگونه رعایت کرده‌اید؟

 

مردم ایران!

کاملا پیداست که تلاش‌های شما برای بازگرداندن آرامش به جامعه قرار نیست با پاسخی خردمندانه روبرو شود. روزهایی خطیر در پیش‌رو قرار گرفته است. دستگیری کسانی چون دکتر بهشتی یک نشانه است که از حوادثی سهمگین‌تر خبر می‏دهد. اما باطل رفتنی است و آن چیزی که به مردم سود می‏رساند باقی می‏ماند.

 

و اما ما ینفع الناس فی‏مکث فی الارض. آرامش و هوشیاری خود را حفظ کنید. سلسله حوادث جدیدی که آغاز شده است به مانند دیگر تحرکات کور این ایام برای مخالفان شما جز خسارت باقی نخواهد گذاشت. مراقب باشید که آن‏ها شما را تحریک نکنند و به هنگام نابودکردن خود به کاشانه و کشورتان لطمه نزنند.

 

اینجانب به ویژه هتک حرمتی که از بهشتی مظلوم شده است را به فرزندان آن شهید و شاگردان و پیروان و دوستداران او و تمامی دلبستگان به انقلاب و اسلام تسلیت می‏گویم و از خداوند آرزومندم ضایعه‌ای که با این عمل در قلب مردم ما ایجاد شده است با جاودانه کردن آبروی این خاندان جبران شود.

 

میرحسین موسوی


 

بسم الله الرحمن الرحیم

 

راهپیمایی روز قدس امسال در روند حوادث چند ماه گذشته بدون تردید یک نقطه عطف محسوب می‌شود. نتایجی بسیار مبارک از آنچه در این مناسبت اتفاق افتاد انتظار می‌رود که مختص به یک سلیقه و یک گرایش نیست، بلکه فضلی عام و دستاوردی برای تمام کسانی است که در این سرزمین ریشه دارند، حتی اگر برخی از آنها به خاطر پیشداوری‌های نادرست اینک و امروز نتوانند این نعمت و رحمت را لمس کنند.

 

این برکت، میوه دوراندیشی‌های امام بود. او بارها به ما می‌گفت بنیان‌های درست را چنان بگذارید که پس از شما اگر خواستند هم نتوانند آنها را خراب کنند. شاید ما نتوانسته باشیم حق این رهنمود را به درستی ادا کنیم، ولی او خود در سیره‌اش این‌گونه عمل می‌کرد؛ تمامی ستون‌های جمهوری اسلامی را بر پایه‌هایی از اعتماد مردم برافراشت و علاوه بر آن در هر سال چندین سنت و میعاد برای حضور عملی آنان در صحنه قرار داد، تا کسی قادر نباشد این شالوده را دیگرگون کند.

 

روز قدس از جمله این میعادهاست. با چنین سنتی نمی‌توان مردم را از صحنه دور کرد. با چنین دعوتی نمی‌توان بدون تامین و ترویج عدل در داخل به وقوع ستم در دور دست معترض بود. آن گاه او این مناسبت را نه فقط مختص به فلسطین، که روز مستضعفین و اسلام نامید تا کمترین شائبه‌ای باقی نگذارد. اینک ارزش اهتمام آن پدر دلسوز برای پر کردن مستمر صحنه از حضورهای میلیونی مردم معلوم می‌شود.

 

سی سال پیش از این امام ما از مسلمانان جهان خواست با حفظ تعدد و تفاوت‌هایشان بر روی درد مشترکی که تمامی آنان را می‌آزرد همصدا شوند. چقدر این پیام با سخن امروز ما نزدیک است؛ اسلام نگفته است برای آن که وحدت پیدا کنیم باید مثل هم بیندیشیم. آن وحدتی که ما بدان دعوت شده‌ایم در عین قبول تفاوت‌هاست و قدس روزی است که مسلمانان باید با تحمل تنوع در دیدگاه‌های خود درمان دردهای مشترک‌شان را دنبال کنند. از این روست که اگر این مناسبت به یک پسند سیاسی تعلق یابد سال به سال شکوه خود را از دست می‌دهد؛ آثاری که برایش آرزو شده است باقی نمی‌گذارد و دیگر نمی‌تواند روز اسلام و روز مستضعفان باشد.

 

آرمان این روز آن است که رنگ‌های گوناگون را آمیخته با یکدیگر به صحنه بیاورد. روز قدس امسال ما این گونه نبود، اما برای چنین چیزی بود. اتفاقا اینجانب آخرین جمعه از رمضان امسال را در میان کسانی حاضر شدم که جمعی از آنان با مشت‌های گره کرده به پیشوازم آمده بودند و برایم آرزوی مرگ داشتند. در مسیر پرهیاهویی که بایکدیگر همراه شده بودیم سیمایشان را مرور می‌کردم و می‌دیدم‌ که آن چهره‌ها را دوست دارم. و می دیدم پیروزی ما آن چیزی نیست که در آن کسی شکست بخورد. همه باید با هم کامیاب شویم، اگرچه برخی مژده این کامیابی را دیرتر درک کنند.

 

از قضا آنها که از رخدادهای قدس امسال احساس شکست ‌می‌کردند بیشترین بهره را از آن بردند. آنها به واضح‌ترین شکل دریافتند که سه ماه خشونت بی‌سابقه کمترین اثری در حضور مردم به جای نگذاشته ، بلکه آن را فراگیرتر کرده است. اگر فرصت روز قدس نبود چه بسا تا چند ماه دیگر که میقات بهمن فرا برسد، آنان بی‌نتیجه و پرخطا بودن سیاست‌های خود را ملاقات نمی‌کردند و زمانی با هزینه‌های سنگین عملکرد خود روبرو می‌شدند که برای چاره‌ کردن بسیار دیر بود.

 

خشونت چاره ساز نیست. ادخلوا فی السلم کافه؛ همگی در مسالمت وارد شوید. خشم مرکبی است که سوار خود را به زمین می‌زند. درمقابل رفتارهای زشت امنیتی و تحریک‌های مدوام تبلیغاتی مردم حق دارند عصبانی شوند، اگرچه این حقانیت تغییری در تبعات خشم آنان ایجاد نمی‌کند. ما به اندازه‌ای که از خود صبر و خرد نشان بدهیم از کوشش‌هایمان نتیجه می‌گیریم و اگر به سوی تندروی‌های بی‌‌دلیل بلغزیم چه بسا که حاصل یک هفته و یک ماه تلاش را در یک روز و یک صحنه جا بگذاریم. مردم ما از آن رو خود را شایسته رفتارهایی مناسب‌تر از سوی حاکمان می‌بینند که هوشیار و خردمندند،‌ و خردمند کسی است که نه فقط میان خوب و بد، بلکه میان خوب و خوبتر و بد و بدتر تمیز بدهد.

 

خوبتر از نتایجی که در روز قدس به دست آوردیم هنوز وجود دارد، کما این که بدتر از وضعیتی که از آن رنج می‌بریم و بدان اعتراض می‌کنیم نیز هست. در پیش‌رو و در شرایط تاریخی ما تصویر روشنی از نتایج رفتارهای ساختارشکنانه نیست. همان‌گونه که در نامه فرستاده شده برای تمامی مراجع تقلید به عرض رسید افغانستان و عراق دو عبرت بزرگ در دو سوی سرزمین ما هستند که هرگز نباید آنها را از نظر دور کنیم. البته این عبرت‌ها ما را از استیفای حقوقمان منصرف نمی‌کنند، زیرا ما آن صبوری و دانایی را داریم که بدون پرداختن چنین هزینه‌‌های سنگینی سرنوشت خود را بهبود ببخشیم.

 

آن چیزی که می‌تواند این هدف بزرگ را محقق کند پایبندی به شعارهای زرینی است که انتخاب کرده‌ایم. هیچ کلمه‌ای که دوستی و برادری میان مردم را تحت تاثیر قرار دهد به بازسازی هویت و وحدت ملی ما نمی‌انجامد. ما اسلام رحمانی را درمان دردهای خود می‌دانیم و آن چیزی را که اینک به نام دین از سوی بخشی از حاکمیت معرفی می‌شود پوستینی وارونه می‌بینیم.

 

ما خواستار اجرای بدون تنازل قانون اساسی و بازگشت جمهوری اسلامی به اصالت اخلاقی نخستینش هستیم. ما جمهوری اسلامی نه یک کلمه کم نه یک کلمه زیاد را می‌خواهیم، و آنانی را ساختارشکن و هرج‌ ومرج‌ طلب می‌شناسیم که با بهانه و بی‌بهانه از موازین اسلامی عدول می‌کنند و بنا بر امیال شخصی به تعطیل اصول قانون اساسی دست می‌زنند.

 

فضای سیاسی امروز کشور آن چیزی نیست که سی سال پیش از این ایرانیان آرزویش را داشتند. مردم اینک از خود می‌پرسند چه چیز ما را از رسیدن به آرمان‌هایمان بازداشت و به شرایط فعلی رساند. این سوالی اساسی است که جا دارد درباره کوشش‌های امروز و فردای‌ ما نیز پرسیده شود. ما چه باید بکنیم تا سی سال بعد از نو با همین پرسش روبرو نشویم؟

 

ما تنها در صورتی به این اطمینان می‌رسیم که دستاوردهای سیاسی – اجتماعی خود را به زندگی‌های روزمره‌مان متکی کنیم. در طول یک قرن گذشته مردم ما از این قبیل دستاوردها کم نداشته‌اند، اما همه آنها متکی به مبارزه بوده است؛ تا فضای جهاد و تلاش وجود داشت این دستاوردها زنده بود و همین که مردم خسته می‌شدند یا تصور می‌کردند باید به خانه‌هایشان بازگردند محصول از میان می‌رفت. مبارزه امری مقدس است، اما دائمی نیست. آنچه دائمی است زندگی است.

 

این درسی است که ما از رزمندگان خود در هشت سال دفاع مقدس آموختیم. در آن سال‌ها دو گروه در جبهه‌های جنگ حاضر می‌شدند؛ گروه نخست ایام جنگ را مبارزه کردند و سپس به نظرشان رسید وقت زندگی کردن رسیده است؛ وقت آن که پول روی پول بگذارند و برج روی برج بسازند. و گروه دوم که برای معنویتی سرشارتر به جبهه می‌رفتند. آنها برای ایثار کردن عازم جبهه نمی‌شدند؛ می‌رفتند تا از فضای نورانی‌ آنجا بهره‌مند شوند.

 

شاید برای کسانی که آن فضا را تجربه نکرده‌اند هضم این کلمات آسان نباشد، اما واقعیت دارد. نه آن که ایثار نمی‌کردند؛ نامدارترین قهرمانان ما آنان بودند. اما درمقابل آن گوهرهایی که به دست می‌آوردند باور نداشتند که دارند از خود‌گذشتگی می‌کنند. آنها سال‌های جنگ را زندگی کردند و پس از آن مبارزه‌شان شروع شد؛ مبارزه‌ای آرام برای پاسداری از حیاتی، یا لااقل خاطره حیاتی که چشیده بودند. اگر آنها نبودند ما نمی‌توانستیم هشت سال با دستان خالی بایستیم.

 

در زمان انتخابات وقتی گروهی از آنان مرا مفتخر کردند و کمیته ایثارگران را به عنوان یکی از فعال‌ترین بخش‌های ستاد اینجانب شکل دادند احساس سربلندی می‌کردم و چون می‌گفتند به امید تجدید نورانیت ایام امام گردهم ‌جمع شده‌اند بار خود را به مراتب سنگین‌تر می‌دیدم. بعید می‌دانم کسی در میان ملت ما باشد که به آنان مباهات نکند. آنها درست در نقطه مشترک سبزی قرار دارند که همه ما را به یکدیگر پیوند داده است.

 

به تاسی از آنان ما نیز باید راه سبز امید را زندگی کنیم؛ در این صورت همان معجزه‌ای که آنان آفریدند در انتظار ما نیز هست. اهمیت روز قدس امسال در این بود که نشان داد حیات جدیدی که مردم انتخاب کرده‌اند امری گذرا و موقتی نیست. اگر همه در خانه‌هایمان نشسته بودیم و در عین حال این پیام با همین صراحت ابلاغ شده بود دستاورد ما هیچ کمتر نبود.

 

راه سبز را زندگی کردن یعنی هر روز و همزمان که در خانه‌هایمان و سرکارمان و در کوچه و خیابان و بر سر معیشت‌های روزمره خود هستیم این پیام با غیرقابل انکارترین ندا تکرار شود، آن گونه که مسلمان بودن و ایرانی بودن و این زمانی بودن ما تکرار می‌شود. وقتی که سخن از تقویت شبکه‌های اجتماعی و یا زندگی کردن راه سبز می‌شود بلافاصله می‌پرسند چگونه؟ همان‌گونه که هستید. سخن از آن نیست شبکه‌های اجتماعی که وجود ندارند را شکل دهیم و قدرتمند کنیم؛ سخن از آن است که قدرت مردم در شبکه‌های اجتماعی است که به صورت طبیعی و به هدایتی فطری درمیانشان شکل گرفته است. باید اهمیت آنها را درک کنیم.

 

روز قدس امسال نشان داد این شبکه همچون نوزادی که به راه افتاده باشد با سرعتی باورنکردنی در حال رشد است؛ به زودی سخن گفتن را هم آغاز می‌کند و به زودی بالغ می‌شود و همگان را به تحسین و احترام نسبت به خود وا می‌دارد. آن وظیفه‌ای که بر عهده ما قرار دارد آن است که با تکثیر اندیشه‌هایی که در حوالی آن شکل می‌گیرد و با تذکر دائمی اهمیت این پدیده مبارک از آن پرستاری کنیم.

به همین ترتیب اگر گفته می‌‌شود راه سبز را باید زندگی کرد سخنی پیچیده و تازه‌ای و دعوت به امری ناشناخته نیست. بلکه توجه دادن به همان چیزی است که دارید تجربه می‌کنید، و این که حرکت امروز مردم ما به خلاف عهدهای پیشین، آغاز نوعی از زندگی است. در همصدایی‌ها و پیوندها و چشم‌پوشی‌ها و یکرنگی‌ها و هوشمندی‌ها و سرزندگی‌هایی که ادامه این مسیر مستلزم آن است حظی وجود دارد که زندگی را سرشارتر می‌کند.

 

علاوه بر آن در دانایی ملت ما قدرتی هست که او را از تحمل بسیاری رنج‌ها بی‌نیاز می‌کند. مردم ما برای استیفای حقوق خود از پرداختن هزینه مضایقه ندارند، زیرا بهشت را به بها دهند و نه به بهانه. اما در عین حال اگر برای نتایجی که از حرکات اجتماعی خود به دست می‌آوریم دوام می‌خواهیم باید شجاعت و فراست را به هم بیامیزیم.

 

اینک بر اثر سیاست خارجی غلط و ماجراجویانه دولتی که مردم ما بدان دچار شده‌اند کشور در آستانه بحران‌هایی قرار گرفته است که بیشترین خسارت آن را قشرهای محروم خواهند پرداخت. اگر با منطق مبارزه پیش می‌رفتیم شاید ساده‌انگارانه تصور می‌کردیم که این یک امتیاز برای راه سبز ماست، اما زمانی که می‌خواهیم مسیر سبز را زندگی کنیم چنین نیست.

 

اینجا کشور ماست و این زندگانی ماست و این ما هستیم که باید نسبت به چنین مشکلاتی نگران باشیم و حساسیت نشان دهیم. اقتصاددانان با اتکا به آمارهای رسمی منتشر شده از سوی مراجع رسمی همین دولت ده‌ها میلیارد دلار از درآمدهای ارزی کشور را ظرف سال‌های گذشته مفقود اعلام می‌کنند و و مراجعی که باید درمقابل این امر واکنش دهند بی‌تفاوت نسبت به حجم این ارقام که می‌تواند چند ارتش را تجهیز کند در گیرودار یارکشی‌های سیاسی افتاده‌اند.

 

از کدامیک از آنان انتظار داریم به رنج‌هایی که بر اثر رفتارهایشان بر مردم تحمیل می‌شود اهمیت بدهند؟ اگر ما نسبت به آنچه زندگی در این خاک و بوم را مختل می‌کند حساسیت نشان ندهیم دیگری نشان نخواهد داد؛ کما این‌که اقتصاددانان ما بیمناک از آن که سرنوشتی شبیه به معترضین نسبت به وقوع اعمال خلاف اخلاق در زندان‌ها داشته باشند در اعتراض خود کاملا تنها هستند. زمانی مفقود شدن بیست هزار دلار درخزانه کشور برای ساقط کردن یک دولت کافی بود. اما اینک فریادهای اخطار نسبت به گم شدن چنین ارقام گزافی کمترین واکنشی بر نمی‌انگیزد.

 

 

اخیرا گروهی از اساتید ایرانی مقیم خارج در نامه‌ای ضمن تشریح برداشت خود از راه سبز امید هر چیزی که منافع ملت ایران را تامین کند هدف این جنبش معرفی کرده بودند. بر این اساس آنان توصیه می‌کردند که با سپاسگزاری از حمایت ملت‌های دیگر ظرف این چندماه از آنها بخواهیم در هیچ تحریمی بر علیه ایران شرکت نکنند. اینجانب نظر آنان را پسندیدم و بر آن صحه گذاشتم، زیرا این نه تحریم یک دولت،‌ بلکه تحمیل رنج‌های بسیار بر مردمی است که مصیبت دولتمردان مالیخولیازده برایشان کافی است. راه سبز را زندگی کردن به این معناست و ما با اعمال هرگونه تحریمی بر علیه ملت خود مخالفیم.

 

این یک نمونه است. کسی به کسانی که این خواسته را با ما در میان می‌گذارند از ضرورت زندگی کردن راه سبز نگفته بود. ما بقی ما نیز از این ضرورت آگاه باشیم یا نباشیم به هدایتی فطری در همین مسیر هستیم، لذا ضرورت ندارد که این شیوه را به یکدیگر تلقین کنیم؛ تنها کافی است از آن آگاه باشیم و پرستاری کنیم.

 

زندگی ادامه دارد و افراد موقتی هستند. هر جمعی و جماعتی که سرنوشت خود را به بود و نبودکسان پیوند زدند سرانجام – حداقل با فقدان او – سرخورده شدند. هرگاه مردمی برای به تنی یا افرادی از همراهان عادی خود امتیازات بی‌دلیل قائل شدند سرانجام تشخیص عقلانی خود را در مقابل خواست آنان واگذار کردند و به جاه‌ طلبان مجال دادند که در آنان طمع کنند.

 

مردمی که می‌خواهند سرپای خود بایستند و حیاتی کریمانه را تجربه کنند جا دارد که از نخستین قدم‌هایی که به ناکامی‌‌شان می‌انجامد بابیشترین دقت‌ها پیشگیری کنند. تولد اینجانب نه هفتم مهر که روز آشنایی با شماست. حتی اگر روز هفتم مهر به دنیا آمده بودم نیز جا نداشت حرکت شما به کیش شخصیت آلوده شود. امیدوارم این کلمات مرا صمیمانه و از سر نگرانی و نه یک شکسته‌ نفسی بی‌حقیقت و تعارف‌ گونه تلقی کنید.

 

برادر شما – میر حسین موسوی


 

بسم الله الرحمن الرحیم

 

در تاریخ معاصر ما سیزدهم آبان یادآور سه حادثه است. در نخستین از این رویدادها امام خمینی از ایران تبعید شد و نهضت در فترتی سیزده ساله فرورفت. رژیم شاه پس از به دست آوردن چنین نتیجه‌ای باید خود را شماتت کرده باشد که چرا این راه حل ساده را پیش از آن به کار نبست. یک قیام بود و یک امام که وقتی از صحنه دور شد دیگر چیزی از شور تحول‌خواهی باقی نماند. آیا به راستی امام خمینی در حرکتی که آغاز کرد تنها بود؟ هرگز چنین نبود، زیرا هرگز چنین نیست که یک فرد بتواند به تنهایی در صحنه جامعه تحولات نمایان ایجاد کند. پیروان او بسیار بودند، اما آنان شبیه به یارانی نبودند که سال‌ها بعد پیرامونش را گرفتند، آن زمانی که گفت «رهبر ما آن طفل سیزده ساله است …»

 

دومین سیزدهم آبان روز رهبران سیزده ساله است؛ دانش‌آموزانی که برای تظاهرات در محوطه دانشگاه تهران گرد آمده بودند و مورد یکی از سبعانه‌ترین کشتارها قرار گرفتند. تجربه رژیم از حوادث دهه چهل بود که موجب چنین حرکات خونینی شد. تصور بر آن بود که اگر با همان قاطعیت گذشته عمل کنند از نو به همان نتایج خیره‌کننده دست می‌یابند، حال آن که زمینه اجتماعی کاملا تغییر کرده بود؛ زمین تغییر کرده بود و زمان تغییر کرده بود و مهمتر از آن جان انسان‌ها تغییر کرده بود. دیگر حکومت شاهنشاهی با یک امام تنها روبرو نبود. این بار کسانی گرد او جمع شده بودند که شاید به اندازه پدرانشان او را نمی‌شناختند یا سخنانش را نشنیده بودند، اما به اندازه امام خود شور در سینه داشتند؛ آنها همچون پدرانشان برای به راه ‌افتادن لازم نبود که پی‌درپی شماتت شوند.

 

درباره سومین سیزده آبان بسیار گفته شده است، تا جایی که بعید است کمترین اطلاعی از آن ماجرا ناگفته مانده باشد؛ از جمله آن که در این رویداد امام از دانشجویان مسلمان پیروی کرد. ظاهرا این دانشجویان بودند که خود را پیرو خط امام می‌خواندند، اما در واقع این امام بود که حرکت آنان را دنبال نمود. قطعا هیچ‌یک از رهبران و فرماندهان انقلاب در شکل دادن به آنچه در این روز اتفاق افتاد نقشی نداشت. حتی خود دانشجویان تصور می‌کردند بعد از چند روز حادثه تمام می‌شود و به خانه‌هایشان باز می‌گردند. ولی امام این رویداد را پیگیری کرد و آن را انقلابی بزرگ‌تر از انقلاب اول نامید. تنها امامی که درد یک سکوت سیزده ساله را چشیده باشد می‌داند که جامعه‌ای شکل‌یافته از چوب‌های فرمانبر و خشک از خود جوششی ندارد و حیات پاکیزه‌ای ندارد. او مردم را رهبر می‌پسندید، زیرا می‌دانست که گذر از یک گردنه تاریخ برای سعادت هیچ ملتی کافی نیست. آنان باید از چنان خودانگیختگی و بصیرتی برخوردار شوند که در هر عصری و نسلی بتوانند راه را از بیراهه بشناسند و بپیمایند. مردم ما امروز رهبرانند و این همان آرزوی بزرگی است که امام برای آنان داشت. او ما را دعوت ‌کرد به سوی آن چیزی که ما را زنده می‌کرد.

 

آنک سیزدهم آبان، این سبزترین روز سال دوباره از راه می‌رسد. آیا امروز قابل‌تصور است که حرکت مردم بر اثر بازداشته شدن همراهی از همراهی خاموش شود؟ اگر اینگونه باشد دستاوردهای چهل و پنج سال تاریخ معاصر خود را از دست داده‌ایم، و اگر چنین نباشد این نشانه‌ای از ریشه‌های انقلابی ماست. ما به اتکای این ریشه‌هاست که سبز شده‌ایم، ریشه‌هایی که اگر از آنها دور شویم به همان چیزی تنزل خواهیم کرد که مخالفان مردم آرزو می‌کنند. به این خاطر است که جا دارد با هر تلاش افراطی در این جهت برخوردی احتیاط‌آمیز داشته باشیم.

 

حرکت ما از واگذار کردن اسلام به جبهه خرافه‌پرستان و سپردن انقلاب به دست نااهلان و نامحرمان، از ناچیز شمردن میراث و میوه مبارزات یک‌صدساله مردم ایران و جایگزین کردن آن با تصوراتی گنگ، و از جدایی و بیگانگی نسبت به ریشه‌های تاریخی‌اش نفع نمی‌برد، و اگر برخی دولت‌های بیگانه بر ترویج چنین تمایلاتی اصرار دارند شاید در این کار سودی ملاحظه می‌کنند. آنها اگر لازم باشد با وجدانی آرام بر سر جنبش امروز ایرانیان پشت میز معامله می‌نشینند و به همان مقدار آزادی و توسعه سیاسی که در کشورهای همسایه‌ وجود دارد برای ملت ما قناعت می‌کنند و در این قناعت قابل سرزنش نیستند. این ما هستیم که اگر مصالح خود را به درستی تشخیص ندهیم باید ملامت ‌‌شویم.

 

این روزها هر نگاهی که به نگاهی می‌افتد از پیروزی می‌پرسد. کی به آن می‌رسیم؟ چه چیز ما را به آن می‌رساند؟ کدام قدم و اقدام آن را به پیش می‌اندازد؟ و چه چیز آن را کمال می‌بخشد؟ تمامی وجود ما دعا و سوال است و وعده خداوند که فرمود هر آنچه مسئلت کنیم مقداری از آن را اجابت خواهد کرد. و آتاکم من کل ما سالتموه. (و از هرآنچه از او خواستید به شما داد). همین که خواسته‌ای در جامعه متولد می‌شود دیگر هیچ کس قادر نیست از برآورده شدن آن ممانعت کند و دولت‌ها تنها می‌توانند بر مقادیری چون زمان و میزان و شکل تحقق آن تاثیر بگذارند.

 

آیا ما هم می‌توانیم بر این مقادیر اثر داشته باشیم؟ آری. المعروف بقدر المعرفه؛ انسان‌ها به قدری که بصیرت و آگاهی از خود به نمایش می‌گذارند در خور نیکویی‌ها قرار می‌گیرند. کما این که در این چند ماه مردم ما بیش از آن که از رنج‌های خود گنج به دست آورده باشند از برکات خردمندی خود بهره‌مند شده‌اند.

 

راه سبز ما یک مسیر عقلانی است و این یک بشارت است، زیرا نشان می‌دهد که ما تا انتها بر سر خواسته‌های خود مستحکم خواهیم ایستاد. اگر دچار تندروی و رفتارهای افراطی بودیم شک نکنید که با دستانی خالی از نیمۀ راه باز می‌گشتیم، زیرا افراط راه را برای تفریط باز می‌کند. اگر برای قبول این حقیقت به مثال نیاز دارید به سیاست خارجی دولتمردان بنگرید. همان وقتی که آنان مناسبات بین‌المللی کشور را به اغراض تبلیغاتی آلوده کردند و از خردورزی و متانت کناره گرفتند می‌شد حدس زد که به زودی مصالح بلندمدت مردم را به هیچ معامله خواهندکرد. شانزده سال پیش از این تهیه سوخت برای تاسیسات هسته‌ای تهران امری بود که نه مسئولان و نه رسانه‌ها انجام آن را یک خبر مهم تلقی نمی‌کردند. امروز قسمت اعظم محصول فعالیت‌های هسته‌ای کشور ،که این همه جاروجنجال به خود دیده و چندین تحریم برای ملت به همراه آورده است، گویا باید برای تامین همین نیاز ساده تحویل کشورهای دیگر شود، شاید بعدها لطف کنند و اندکی سوخت در اختیار ما بگذارند. آیا این یک پیروزی است؟ یا یک تقلب آشکار، که چنین تسلیمی فتح‌المبین نامیده شود؟

 

دولتمردان نه مشکلات جهان را حل کردند و نه بر حقوق تردیدناپذیر ملت خود تاکید نمودند، که با گشاده‌دستی از این حقوق عقب نشستند. آنها نشان دادند که حتی در تسلیم شدن و کرنش کردن افراط‌گرند. حتی اگر با تلاش دلسوزان از واگذاری دستاوردهای کشور در زمینه انرژی صلح‌آمیز هسته‌ای جلوگیری شود از عواقب افراط و تفریط‌های دولتمردان ایمن نشده‌ایم، زیرا رفتارهای آنان زمینه را برای اجماع بین المللی جهت اعمال تحریم‌ها و فشارهای بیشتر به ملت ما فراهم کرده است.

 

چیزی که ما می‌توانیم از این ماجرا بیاموزیم آن است که خود دچار افراط نشویم. دیر یا زود – بلکه به امید خدا بسیار زود – مخالفان مردم صحنه را ترک می‌کنند. آیا آن روز باید کشوری تخریب شده برای ملت باقی بماند؟ آن چیزی که امروز باید نگران آن باشیم مصالح کشور است، زیرا کشور جز صاحبان اصلی‌اش کسی را ندارد که در این باره ابراز نگرانی کند. ساختن فردا را باید از امروز آغاز کنیم. باید برای فردا چنان مهیا باشیم که اگر همین فردا از راه رسید یکه نخوریم. باید هریک از ما مردم نه فقط نقش پیشوایی که مسئولیت آن را نیز بر عهده خود احساس کنیم.

 

تاکید بر اجرای بدون تنازل قانون اساسی یک راهبرد کلیدی برای ساختن فرداست. با چنین راهبردی ما در تاریکی قدم نمی‌گذاریم و میراث‌های به جا مانده از مبارزات نسل‌های پیشین را به هیچ تقلیل نمی‌دهیم. و هر آنچه از آرمان‌ها و خواسته‌هایمان که جا بماند با زندگی‌های خود آن را به دست می‌آوریم، زیرا ساختار ظاهری هرگز تمام آن چیزی، بلکه قسمت اصلی آن چیزی نیست که در جامعه واقعیت دارد. بخش اصلی این واقعیت زندگی‌های ماست. دستگاه ظاهری می‌تواند فرزندان انقلاب را همچون تبهکاران دستگیر کند و لباس‌های تحقیرآمیز بر قامتشان بپوشاند و مردم می‌توانند با نگاهشان از آنان قهرمان بسازند و به آنان افتخار کنند. در این رودررویی کدامیک برنده‌اند؟ دستگاه ظاهری می‌تواند آنان را در دادگاه‌های نمایشی محکوم کند و نگاه مردم می‌تواند آنان را در پیشگاه وجدان خویش حاکم بداند. به راستی کدامیک از این دو در واقعیت جامعه حکومت می‌کنند؟ دستگاه ظاهری با برخوردهای توهین‌آمیز خود خانواده‌های آنان را سرافکنده و خوارشده می‌خواهد و نگاه‌های مردم آنان را در عین تلخ‌کامی‌هایی که می‌چشند سربلند می‌بیند. کدامیک از این دو نگاه بر احساس این خانواده‌ها چیره است؟ دقت کنید که تنها در نگاه مردم این همه قدرت وجود دارد و تا اینجای کار هنوز حرفی از دیگر توانایی‌های آنان نگفته‌ایم. دستگاه ظاهری می‌تواند برای این خانواده‌ها تنهایی و عسرت تدارک ببیند و مردم می‌توانند آنان را در آغوش بگیرد؟ به راستی کدامیک از این دو بر کار خود غالبند؟ دستگاه ظاهری می‌تواند دانشجویان غریب را به جرم ابراز عقیده از خوابگاه محروم کند و معیشت آنان را در تنگنا قرار دهد و شبکه‌های اجتماعی می‌توانند با حمایت‌‌های خود از آنان پشتیبانی کنند. تاثیر اقدام کدامیک از آنها بیشتر است؟ به راستی کدامیک از آنها قدرتمندتر است؟ بلکه اساسا تقابلی میان این دو وجود ندارد؛ یکی هست و دیگری نیست، زیرا این زندگی‌های ماست که به هر امری در نظم ظاهری جامعه معنا می‌بخشد. ما در چند ماه گذشته نه با شکستن این نظم، که با تغییر معنا دادن به آن از راه زندگی‌هایمان صحنه جامعه را تغییر دادیم. ما چه نیازی به شکستن این نظم داریم در حالی که در هر شرایطی این ما هستیم که با زندگی‌های خود به آن جهت می‌دهیم.

 

بعد از این نیز راه ما این است. در شرایطی که اصول متعدد قانون اساسی بتوانند بی‌محابا معطل بمانند حقیقت آن است که فرقی میان قانون خوب و بد وجود ندارد. ساختار سیاسی کشور اگر بهترین نظم ممکن باشد به چه کار می‌آید اگر زندگی‌های ما به آن اعتبار نبخشد، یعنی معنی برایش تدارک نبیند، آن را تنفیذ نکند و اجرای بدون تنازل آن را مطالبه ننماید؟ به همین ترتیب اگر این ساختار واجد اشتباهات و عقب افتادگی‌های واضح بود ما تنها در صورتی می‌توانستیم آن را اصلاح کنیم که نخست معنای آن را اصلاح می‌کردیم و این کار را با زندگی‌های خود انجام می‌دادیم.

 

البته بسیارند ملت‌هایی که این توانایی خود را به جا نمی‌آورند و ترجیح می‌دهند قدرت را به قدرتمندان وابگذارند. آنها در جامعه خود پیشوا نیستند، ولی مردم ما هستند.

 

سیزدهم آبان میعادی است تا از نو به یاد آوریم که در میان ما مردم رهبرانند. این روز عزیز را به ملت ایران تبریک می‌گویم و برای گروهی از آفرینندگان این مناسبت که اینک در بندند و دیگر اسیران نهضت سبز از خداوند آزادی، شکیبایی و پاداشی متناسب با نیت‌های بلندشان آرزو می‌کنم.

 

میر حسین موسوی



 

بسم الله الرحمن الرحیم

 

پنجم آذرماه سالروز تاسیس بسیج مستضعفان از سوی امام خمینی و فرصتی است تا این نهاد موثر در تاریخ انقلاب اسلامی در معرض نگاهی دوباره قرار گیرد. بسیج چه بود و چه هست و چه باید باشد؟ بسیج را چه چیز ساخت و چه چیز نامدار کرد و قهرمان تمامی سلیقه‌ها و گرایش‌ها در دوره‌ای از تاریخ معاصر این سرزمین قرار داد؟ آن سابقه درخشان و دستاورد بزرگ که بسیج نامیده شد با بودجه‌های کلان و سلاح‌های گران به دست نیآمد. سازماندهی برتر نبود که از بسیج اسطوره ساخت و قدرت نظامی نبود که توانایی‌های بسیج را شکل داد، بلکه نیت‌هایی پاک و عمیق این بنای بلند را برافراشت و اسوه‌هایی را پرورش داد که هنوز هرگاه از آنان نام برده می‌شود گویندگان و شنوندگان، یاران پیامبر (ص) را به یاد می‌آورند.

 

علاوه بر این، بسیج در تاریخ انقلاب نماد و نهاد شجاعت و ایستادگی ملت ماست. سی سال پیش از این امام بسیج مستضعفان را در مقابله با احتمال حمله نظامی ابرقدرت ها به وجود آورد و این موثرترین اقدام ممکن برای پیشگیری از آن خطر بود. در این سه دهه هیچ سلاحی وجود نداشت که قدرت‌های بزرگ و کوچک مخرب‌تر از آن را در اختیار نداشته باشند و تنها چیزی که آنان را از گزند رساندن به این خاک منصرف و یا پشیمان می‌کرد ملاحظه شجاعت مردمی بود که از قدرت قدرتمندان نمی‌ترسیدند و در دفاع از آرمان‌ها و حقوق خود کوتاهی نمی‌ورزیدند. بسیج قابی بود که این چهره از ملت ما را به نمایش می‌گذاشت.

 

و بسیج جلوه‌گاهی بود برای ظهور یکپارچگی اقشار و سلیقه‌های گوناگون مردم ما. زمانی که پدر دلسوز ما این نهال را غرس می‌کرد گفت: «کشوری که بیست میلیون جوان دارد، باید بیست میلیون بسیجی داشته باشد». چنین هدفی چگونه می‌توانست تحقق بیابد اگر بسیج به یک سلیقه یا نحله یا فرقه یا قشر تعلق پیدا می‌کرد؟ بلکه مقصود او از ارتش بیست میلیونی ایجاد ‌آن ظرفی و رنگی بود که بتواند تمام، یا لااقل اکثریت عظیمی از رنگ‌های جامعه را در خود جمع کند؛ شبیه‌ترین چیز به پرچم‌های سالار شهیدان (ع) که هر ساله در کشور ما بلند می‌شود و همه اقشار مردم ما، حتی برخی از اقلیت های دینی را گرد خویش می‌آورد.

 

اگر بسیج به یکی از بزرگترین دستاوردهای تاریخی ملت ما تبدیل شد به خاطر توجه به چنین رمزهایی بود، والا از صرف یک نام چنین هنرهایی ساخته نیست؛ هنر تبدیل انسان‌هایی عادی به لشکر مخلص خدا، هنر پایدار ماندن و پیروز شدن با دستانی خالی و هنر محور و مایه وحدت و سربلندی یک ملت تاریخی و بزرگ قرار گرفتن.

 

اینک نیز داستان همین است. نوعی از نام‌ها و نشانه‌ها، نوعی از کلمات و ظواهر، نوعی از لحن‌ها و لهجه‌ها، نوعی از جملات و طلسم‌ها…. نیستند که مدرسه‌های عشق و انسان‌های بزرگ می‌سازند. تمامی بسیجیان نامدار و گمنامی که ایمان و ایران به آنان افتخار می‌کند به صرف ادای چند حرف در میادین سابقین قهرمان نشدند. آنان در بوته قرار گرفتند. و در این جهان کیست که در بوته‌های فتنه آزموده نشود؟

 

احسب الناس ان یترکوا ان یقولوا آمنا و هم لا یفتنون.

 

آیا مردم گمان کردند همین که بگویند ایمان آوردیم به حال خود رها می‌شوند و در فتنه‌ها آزموده نخواهند شد؟

 

و لقد فتنا الذین من قبلهم و لیعلمن الله الذین صدقوا و لیعلمن الکاذبین

 

به تحقیق کسانی را که پیش از آنان بودند آزمودیم و خداوند خواهد دانست کسانی را که راست گفتند و خواهد دانست آنانی را که دروغ‌گویانند.

 

اینک نوبت به وارثان باقری‌ها و باکری‌ها رسیده است. نسل جدیدی که بسیجی نامیده می‌شود امروز در بوته تاریک‌ترین شبهه‌ها و فتنه‌ها قرار دارد. آیا این نسل جدید نیز شبیه به کسانی هستند که جنگ جمل را در رکاب امیرمومنان (ع) مبارزه کردند؟ یا این قیاس‌ها واهی است و کسانی که این‌گونه قیاس می‌کنند بسیج را ماشینی سرکوبگر می‌‌خواهند برای زدن و گرفتن و آزار و حتی قتل انسان‌هایی که تنها جرمشان دعوت به دادگری است؟ چه کسانی جواب این سوال را می‌دانند؟ هویت آن سازمانی که اینک بسیج مستضعفان نامیده می‌شود به راستی چیست؟ دستگاهی بی‌نیت که بفرموده چشمانش را می‌بندد و دست ‌و پای خواهران و برادرانش را می‌شکند، یا نهادی مجهز به عمیق‌ترین بصیرت‌ها که می‌تواند در ظلمانی‌‌ترین شب‌های فتنه راه‌ را از بیراهه‌ تشخیص دهد؟ شب فتنه روز کسانی است که در پاسخ به این پرسش‌ها مردد مانده‌اند.

 

اذا التبست علیکم الفتن کقطع اللیل المظلم فعلیکم بالقرآن. پاسخ پیامبر (ص) را به تمامی این تردیدها بشنوید که وقتی فتنه همچون پاره‌های شب تاریک شما را فرا گرفت باید به قرآن رو کنید. قرآن شفیعی است که اگر به سود کسی شفاعت ‌کند از او پذیرفته خواهد شد و چون به رغم کسی شهادت ‌دهد تصدیق می‌شود؛ کتابی که هرکس آن را پیشوا و پیشارو بگذارد به بهشت می‌رود و کسانی را که به آن پشت کنند به سوی دوزخ می‌راند؛ کتابی که به سوی بهترین راه‌ هدایت می‌کند؛ کتابی که به روشنی و صراحت ما را فرمان می‌دهد تا با راستگویان باشیم.

 

یا ایها الذین آمنوا اتقوا الله و کونوا مع الصادقین

 

ای کسانی که ایمان آورده‌اید از خدا پروا کنید و با راستگویان باشید.

 

ولی اگر معلوم بود کدام گروه راستگو هستند که شب فتنه به پایان می‌رسید. در عین حال این قدر معلوم است که راستگویان دروغ نمی‌گویند. کسانی که در مبارزه سیاسی اصلی‌ترین شیوه‌شان دروغ گفتن است حتما راستگو نیستند؛ تقوا در همدستی‌ با آنان و ایمان سازگار با پیروی‌شان نیست. آیا در این چند ماهه هیچ دروغی نشنیده‌اید؟ ای جماعت مومنان! تقوا کنید و با راستگویان باشید.

 

بسیج چه بود و چه خواهد بود و چه باید باشد؟

 

بسیجی که امام می‌‌خواست در مقابل ملت قرار نمی‌گرفت، بلکه در کنار مردم و پشت‌سر آنان بود؛ بسیجی که فراتر از جناح‌ها عمل کند و بازوان بلندش همه اقشار را در بر بگیرد؛ بسیجی که از دوستی مردم لذت ببرد؛ بسیجی که به دنبال رفاقت و محبت و یگانگی مردم باشد؛ بسیجی که بدون توجه به اختلافات سلیقه‌ای خود با دیگران حافظ عرض و ناموس‌شان باشد، که آنان یا برادر او در دینند و یا نظیر او در آفرینش؛ بسیجی که حرمت حریم‌های خصوصی مردم راحفظ کند. امام بسیج را به عنوان ابزاری برای قدرت حاکمان نمی‌خواست، بلکه نهادی برای قدرت مردم می‌دید تا حاکمیت آنان بر سرنوشتشان تضمین نماید. قرار بود رفتار و اندیشه بسیجی در مردم اثر کند، نه آن که قدرت بسیج بر سر مردم فرود آید. قرار نبود بسیج جیره‌خوار دولت شود و به ازای دستگیر کردن مردم در اجتماعات پاداش سرانه بگیرد. افسوس بر بسیج اگر تا حد یک حزب سیاسی تنزل کند؛ این آن چیزی نیست که امام ما برای بسیجیان می‌خواست. قرار نبود بسیج به دستگاهی تبدیل شود که اختیار انتخاب و آزادی رای را از مردم بستاند.

 

برادران بسیجی من! کدام عیب و کاستی در آرزوهای امام برای بسیج وجود داشت که از آنها کناره گرفته ‌شود؟ و چرا باید چهره‌ای که با زحمات گذشتگان شما پدید آمد به کدورت‌ها آلوده گردد؟ شما خود با مردمید و از مردمید. مفاهیمی که فطرت مردم آنها را می‌پسندد چرا باید در نزد برخی از دوستان بسیجی ما نفرت ایجاد کند؟ کدام زشتی در نام‌هایی چون آزادی وجود دارد که وقتی بر زبان می‌آید قلب بعضی از آنان را مشمئز می‌کند، گویی که نام بزرگترین گناهان باشد؟ حال آن که هنوز بزرگترین میعادگاه‌ها در اکثر شهرهای ما به نام آزادی خوانده می‌شوند. مگر نمی‌گوییم عنوان‌هایی چون حقوق بشر، حقوق زنان، حقوق اقلیت‌ها، و امثالشان محمل‌هایی است تا قدرت‌ها ریاکارانه خویشتن را به آنها الصاق کنند و سیمایشان را زیبا جلوه دهند؟ چرا آنهایی که قاعدتا باید صاحبان اصلی و اصیل چنین آرمان‌هایی باشند از آنها فاصله می‌گیرند؟ مگر می‌خواهند مکتب‌شان کریه جلوه کند؟ چرا این مفاهیم را لعن می‌کنیم و ملاک بی‌دینی قرار می‌دهیم؟ دینی که چونان یک بوته گل دلخواه برای بشر ارمغان آورده شد، از بس که آموزه‌هایش ملایم و موافق با فطرت بود. مبادا آن را تبدیل به یک بوته خار کنیم تا هرکس با هر گوشه از آن تماس می‌گیرد زخمی شود؛ زخم‌هایی از نوع آنچه جوانان ما در خیابان‌ها می‌بینند.

 

بسیج نیز سی سال پیش از این همچون یک بوته گل و یک پارچه نور متولد شد. آیا اگر کسی رجعت به آن عهد نورانی و نخستین را بخواهد به انقلاب پشت کرده است و دست به براندازی نظام زده است؟ آیا اگر کسی بازگشت به نسخه اصیل انقلاب اسلامی را طلب کند، آیا اگر کسی خواستار آن اسلام ناب محمدی که امام منادی و معرف آن بود باشد و از خرافه‌پرستی‌ها و قشری‌گری‌هایی که با نام دین به مردم فروخته می‌شود بیزاری بجوید، آیا اگر کسی اجرای بدون‌تنازل قانون اساسی را دنبال کند، آیا اگر کسی از وفاداری به عهدهای ایمانی و انسانی بپرسد جز به دادگری فراخوانده است؟ آیا چنین کسانی باید در خیابان‌ها کتک بخورند، در زندان‌ها شکنجه ببینند و به حبس‌های طولانی‌مدت محکوم شوند؟ آیا اسلام و قرآن اجازه می‌دهد مردمی که با مسالمت حاکمانشان را به عدالت امر می‌کنند کشته شوند؟

 

و یقتلون الذین یامرون بالقسط من الناس فبشرهم بعذاب الیم

 

و مردمی را که به دادگری امر می‌کنند به قتل می‌رسانند، پس آنان را به عذابی دردناک بشارت ده.

 

بسیج چه بود و چه خواهد بود اگر به مسیری که پیش‌رویش گذاشته شده است ادامه دهد؟ آن نیرویی که یک زمان نماینده شجاعت ملت ما بود آیا اینک به کار گرفته شود تا ایرانیان را بترساند؟ کاملا پیداست که آخرین و تازه‌ترین راهبرد اقلیت اقتدارطلب ایجاد هراس در مردم است. آیا لباس‌های مخوف می‌پوشند و ‌در خیابان‌های شهر آرایش‌های نظامی به خود می‌گیرند تا هم‌وطنانشان را مرعوب کنند؟ یا مردم را می‌ترسانند چون خود می‌ترسند؟ یا فرزندان انقلاب را به هفت سال و ده سال و پانزده سال زندان محکوم می‌کنند تا به خود تسلی داده باشند؟ و فکر نمی‌کنند که با این رفتارهای کوته‌بینانه چگونه امنیت ملی کشور را در معرض خطر قرار می‌دهند.

 

کافی است مردم بترسند تا پای قدرت‌ها به مرزهای این بوم باز شود. کافی است سمعه شجاعت این ملت خدشه‌دار گردد و بیگانه در دلاوری و استواری آنان تردید کند تا خواب های سی ساله تعبیر شود. به دو کشور همسایه ما که اینک در اشغال خارجی قرار دارد نگاه کنید. در هر دو آنها نخست مردم ترسانده شدند و ترسیدند. ظاهرا قدرت‌ها با شعار آزادی‌بخشی به این دو کشور قدم گذاشتند، در عین‌حال که وقتی ابوغریب‌ها را به راه می‌انداختند طمع خویش را در چهره‌های وحشت‌زده مردم پنهان نکردند. آنها با صراحتی که بیشتر از آن ممکن نبود به مردم این دو کشور می‌گفتند شما همان‌هایی هستید که از صدام و طالبان وحشت داشتید، پس اینک حق آن است که از سلاح‌های رعب انگیزتر ما بیشتر بترسید. حتی تروریست‌های افراطی هنوز به آن امید که بتوانند همچون خونخواران پیش از خود بر هراس مردم این کشورها حکومت کنند آنان را بیرحمانه می‌کشند. قربانیان ددمنشی‌های صدام و طالبان هنوز دارند تاوان ترس خود را می‌پردازند، کما این که ملت ما هنوز امنیت و آرامش خویش را مرهون شجاعت و استحکامی است که در طول سی سال گذشته به نمایش گذاشت.

 

حال کسانی در داخل کشور می‌خواهند این سرمایه را از ما بگیرند. در مقابل نمایش‌های آنان مردم یا نمی‌ترسند، که نمی‌ترسند، و این آخرین حربه هم از آنان سلب می‌شود، و یا خدای ناکرده می‌ترسند. در آن صورت آیا اسباب‌بازی‌های جنگی از تمامیت این کشور حفاظت خواهدکرد؟

 

بسیج در تاریخ معاصر ما نه فقط یک نام، بلکه یک عملکرد بود که هرگز از آن بی‌نیاز نمی‌شویم؛ تا جایی که اگر معدودی از متصدیان این عملکرد ماموریت‌های خود را فراموش کنند لازم است ما مردم خود آنها را بر عهده بگیریم. ضرورتی، حتی به مراتب مهم‌تر از آرمان‌های جنبش سبز ما را مجبور می‌کند که اجازه ندهیم کسی در ترسیدن ما طمع کند.

 

و بدانیم که بالاتر از سیاهی رنگی نیست. ترساندن آخرین تیر ترکش است. مخالفانتان اشتباه کردند و در مقابل مسالمت و مقاومت شما آن را به کار بردند تا اگرکارگر نشود چاره‌ دیگری نداشته باشند. چاره راستین آنها هم خود شمایید، روزی که از مخالفان خود بپرسید آیا پرچم‌های رنگارنگ شما نیز به معنای اصرار بر اجرای بدون تنازل قانون اساسی است، و اگر آری گفتند آنها را بپذیرید. آن روز وقتی است که همه با هم سبز می‌شویم.

 

میر حسین موسوی


میرحسین موسوی به مناسبت عید سعید و سبز غدیر خم و سال‌روز ۱۶ آذر بیانیه‌ای صادر کرد.

بسم الله الرحمن الرحیم

 

عید سعید غدیر را به ملت مسلمان ایران تبریک می‌گویم و از خداوند متعال نزدیک شدن به آرمان‌های صاحب غدیر را برای آنان و تمامی مسلمانان جهان مسئلت می‌کنم. در این عید شیعیان برای هم برکت و بهروزی آرزو می‌کنند و از یکدیگر تحفه‌هایی را می‌طلبند که به تحقق چنین آرزوهایی کمک کند و متضمن سرانجامی نیکو برای ملت و کشور خصوصا در شرایط بحران‌زده کنونی باشد. چنین انتظاری از ما نیز هست و حتی اگر این انتظار وجود نداشت برآورده کردن آن وظیفه‌ای بر عهده ما بود.

 

برای این منظور کاری که از ما برمی‌آید صمیمیت در خیرخواهی است، حتی اگر آن را نپذیرند، و پایداری در دوراندیشی است، حتی اگر چنین نامی بر آن نگذارند. خطرهایی بزرگ‌تر از آن در پیش است که چه ما و چه دیگران از خویشتن یاد کنیم و واقعیت‌هایی سترگ‌تر از آن در برابر قرار دارند که با نادیدن ناپدید شوند. با استمداد از لطافتی که فضای عید ایجاد کرده است و با استفاده از فرصتی که روز شانزدهم آذر به وجود می‌آورد چه چیز بهتر از پرداختن به آنچه می‌تواند داروی درد امروز باشد؛ دارویی که الزاما تلخ نیست، اگر پیشداوری‌ها را کنار بگذاریم.

 

روز دانشجو در پیش است. در تاریخ معاصر ما جنبش دانشجویی همواره نوعی پرچم و گواه برای حرکت مردم بوده است. در روزهای تلخ بعد از کودتا و در تاریک‌ترین برهه از تاریخ ملت ما، زمانی که همه آرزوها برباد رفته به نظر می‌رسید آنچه در شانزدهم آذر ۱۳۳۲ روی داد شاهدی بود که معلوم می‌کرد روح مردم و خواسته‌های تاریخی‌شان هنوز زنده است. آن «سه قطره خون» و آن «سه آذر اهورایی» که روز دانشجو را پایه گذاشتند، اگر پس از نیم قرن هنوز از تازگی، درخشندگی و اهمیت برخوردارند، به خاطر آن است که نسبت به وجود و حیات واقعیتی عظیم‌تر در جان مردم شهادت ‌دادند.

 

این گواهی در سال‌ها و نسل‌های پس از آن نیز از سوی جنبش دانشجویی ادامه داشت و هنوز ادامه دارد. جامعه به دلایل بسیار گرایش‌های در حال تکوین در بطن خویش را پیش چشم کسانی که تنها به ظاهر آن می‌نگرند نمایان نمی‌کند. دگرگونی‌های بزرگ معمولا متهمند که یک‌باره روی می‌دهند و از بازیگران سیاسی فرصت هماهنگ شدن با خود را دریغ می‌کنند. البته در حقیقت هیچ تحولی دفعتا تحقق نیافته است؛ تنها بروز و ظهور تغییرهاست که شکلی دفعی دارد. در چنین شرایط گواهانی که از اعماق ناپیدای جامعه خبر می‌دهند به راستی ارزشمندند.

 

جنبش دانشجویی در تاریخ معاصر ما همواره حاوی ‌گزارش‌هایی از شکل‌گیری جریان‌های عمیق سیاسی و اجتماعی در متن جامعه بوده است. این نقشی است که اگر حاکمان با درایت برخورد می‌کردند می‌توانست و می‌تواند برای عبور کم‌هزینه به سمت توسعه و پیشرفت بیشترین بهره‌ها را برساند، اما آنان خشمگینانه این نشانگر ذی‌قیمت را می‌شکنند؛ آنان دوست دارند به خود تسلی دهند که حرکت‌های دانشجویی جز غوغای چند جوان پرسروصدا نیستند که اگر خاموش شوند صورت مسئله از اساس پاک خواهد شد؛ داستانی تکراری از انکار واقعیت‌ها و تلاش برای تولید و تفسیر اطلاعات مطابق میل دولتمردان که تقریبا هیچ عهد تاریخی بدون شمه‌ای از آن پایان نیافته است.

 

ان هولاء لشرذمه قلیلون، (گفتند که) اینها گروهی ناچیزند (به قول امروزی‌ها خس و خاشاکی بیش نیستند)، و انهم لنا لغائظون، و آنها ما را به خشم می‌آورند، و انا لجمیع حاذرون، و ما همگی در آماده‌باش به سر می‌بریم، فاخرجناهم من جنات و عیون، پس خداوند آنان را از باغ‌ها و چشمه‌سارها بیرون کرد، و کنوز و مقام کریم، و از گنج‌ها و از جایگاه دلپسند.

 

چه تلخ است اگر پس از این همه عبرت‌های دور و نزدیک مشابه این خطا هنوز در رفتار کسانی دیده ‌‌شود؛ آنهایی که اصرار دارند بگویند مردم دیگر ساکت شده‌اند و فقط دانشجویان مانده‌اند؛ در دانشگاه‌ها هم فقط تهران ناآرام است، از تهران هم فقط دانشگاه‌های مادر هیاهو می‌کنند، آنجا هم کانون جنبش و جوشش، چند نفر جوان غریبند که اگر آنها را به اخراج از خوابگاه و محرومیت از تحصیل تهدید و محکوم کنیم داستان تمام می‌شود. خوب! تمام این کارها را کردید، پس چرا داستان تمام نشد؟

 

زیرا حرکت دانشجویی گواه بر واقعیت‌هایی بزرگتر از خویش است. ای کاش قدر آن را می‌دانستند، از پیش‌آگهی‌هایی که درباره تحولات دور و نزدیک می‌دهد درس‌ می‌گرفتند و خود را با این تغییرات هماهنگ می‌کردند، خصوصا اینک که دانشجویان نه مستوره‌ای کوچک از مردم، که یکی از وسیع‌ترین و فعال‌ترین قشرها را تشکیل می‌دهند. درحال حاضر از هر بیست ایرانی یک نفر دانشجوست. متصدیان امور اگر پیش از این به نقش آنان به عنوان گواه فردا توجه کرده بودند اینک در چنین بحرانی قرار نداشتند.

 

البته این یک قاعده دوسویه است. حرکات دانشجویی هم به اندازه‌ای که از تمایلات واقعی جامعه خبر بدهند نیرومند و ریشه‌دارند، زیرا قدرت نهادهای اجتماعی در گرو پایبندی به ضرورتی است که آنها را ایجاد و ایجاب می‌کند. نسل ما آن زمان که در حرکات دانشجویی شرکت داشتیم به روشنی می‌دید که پیوند با متن جامعه تا چه حد در توانایی‌هایش موثر است. در آن زمان گرایش‌های بسیاری میان دانشجویان به چشم می‌خورد. اگر انجمن‌های اسلامی از همه قوی‌تر بودند به خاطر آن بود که از واقعیت‌‌های اجتماعی بیشتر نمایندگی می‌کردند.

 

بسیاری از فعالان دانشجویی امروز، گردانندگان فردای جامعه خواهند بود و این دلیلی مضاعف است تا مظهریت از واقعیت‌های اجتماعی را از دست ندهند . قدرت و سرزندگی آنها در گرو این رمز است. راز موفقیت سیاستمداران نیز همین است. آنها تا اندازه‌ای که بتوانند خواست‌ها و تمایلات جامعه را بشناسند و با آنها منطبق شوند، بلکه تجلی و گواه آنها قرار بگیرند، قادرند به کشور خود خدمت کنند، یا لااقل قدرتمند باقی بمانند. و این تصور که کسی می‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌تواند به رغم گرایش‌های مردم بر آنان حکومت کند بیشتر از یک توهم نیست. حتی زمانی که یک دولت موفق می‌شود با تکیه بر نیروی سرکوب موجودیتش را حفظ ‌کند فی‌الواقع از انطباق خود با آمادگی جامعه برای تمکین در برابر زور ارتزاق کرده است، گرچه این تمکین هم تا ابد نمی‌پاید.

 

جامعه ما اینک شگرف‌ترین تحولات را تجربه می‌‌کند؛ بعد از حوادثی که چند ماه گذشته به خود دید کیست که بتواند این حقیقت را انکار کند؟ ماهیت دقیق این دگرگونی چیست؟ این بزرگترین سوال برای ما و برای مخالفان ماست. آنان نیز اگر بدانند که چه رویداد عظیم و مبارکی در راه است، کلاه‌خودها و چوب‌دستی‌هایشان را کنار می‌گذارند و به دنبال ابزارهایی برای پرستاری از این گیاه پاک که در خاک ما جوانه زده است می‌روند.

 

در میان زیبایی‌های بسیاری که روزهای پیش از انتخابات را نورانی می‌کرد زیباترین پدیده جمع شدن مردمی از سلیقه‌های گوناگون گرداگرد هم بود. آنها برای آن که به این کار موفق شوند تفاوت‌ها و تنوع‌هایشان را کنار نمی‌گذاشتند، بلکه به رسمیت می‌شناختند. کسی لازم نمی‌دید که برای شرکت در این یکرنگی هویت خویش را از دست بدهد و دیگری شود. در آن یگانه‌شدن‌ها حظی وجود داشت که فطرت‌هایمان می‌پسندید. آن زنجیره‌های سبز انسانی که شهرهای ما را فرا گرفت نمایشی تهی از حقیقت نبود. قرار نبود بعد از آن که از پل گذشتیم به سرنوشت یکدیگر اهمیت ندهیم و جان‌‌هایمان نمی‌خواست که پس از چشیدن طعم آن یگانگی از نو پراکنده شویم. چنین چیزی بدون تردید نشانه‌ای از طلوع بزرگی و رشد در حیات یک ملت است.

 

بزرگی یک ملت در ثروتمند بودن یا قدرتمند شدن نیست؛ اینها فقط بخش کوچکی از آثار آن است. بزرگی یک ملت در عظمت جان اوست. بزرگی به آن است که بتوانیم امور ظاهرا ناسازگار را با هم داشته باشیم. خانه کوچک مکانی است فقط برای «من»، اما در خانه بزرگ برای دیگران هم جا وجود دارد. کارفرمایی که جانش کوچک بود فکر می‌کرد جز با تجاوز به حقوق کارگران نمی‌تواند مالی بیندوزد، حال آن که کارآفرین بزرگ تنها راه سود بردن را سود رساندن می‌بیند. همین‌گونه است تفاوت کارگر کوچک و کارگر بزرگ. به هزار دلیل تنها راه بهره‌مند شدن این است که همه با هم بهره‌مند شوند، اما کسانی که کوچکند ظرفی ندارند که در آن دیگری هم بگنجد. همچنین است تفاوت دینداری که بزرگ است و دینداری که کوچک است.

 

دیندار بزرگ امام صادق (ع) است که در خانه خدا می‌نشیند و با منکر خدا حکیمانه گفتگو می‌کند. حقیقت خانه خدا همان قلب اوست که برای همگان جا دارد و برای همه حق قائل است؛ حق زیستن، حق شنیدن، حق برگزیدن، حق اشتباه کردن، حق بزرگ بودن. آری بزرگ بودن، و الا بزرگ به کوچک چه کار دارد؟ غیردیندار را در جایگاهی می‌بیند که می‌تواند به زیبایی‌های دین رو کند، اگر نتوانسته‌ است حقیقتی را بیابد احتمال درک آن را از سوی دیگری نادیده نگیرد، یا می‌تواند کوچک باشد و هر چیزی را که نچشیده است انکار کند؛ هر چیزی را که درک نمی‌کند ترک کند و بی‌آن‌که بنشیند و برای فهمیدن گوش بدهد، عقاید دیگران را بی‌اساس بخواند.

 

ملت ما اینک دارد نشانه‌های بزرگی خود را به نمایش می‌گذارد؛ آن تحول شگرفی که جامعه ما در تکاپوی تجربه آن است این است. البته چیزی که اهمیت دارد خود این بزرگی است و نه نشانه‌های آن. نشانه‌هایش را باز می‌گوییم تا خود آن را باور کنیم که چونان بهار از راه می‌رسد و حیات ما را دیگرگون می‌کند؛ تا به مبارکی آن ایمان بیاوریم و از تغییراتی که ایجاد می‌کند نترسیم. این همان رشدی است که انقلاب ما به امید آن بنا نهاده شد. چندی گذشت و از آن غافل شدیم، ولی پروردگارمان غافل نشد. بذری را که سی سال پیش از این با هزار امید در خاک خود کاشته بودیم پرورش داد تا اینک که جوانه‌هایش را پیش‌رویمان قرار داده است.

نشانه‌های بزرگی یک ملت شبیه به صفاتی است که از یک انسان رشید انتظار می‌رود. کسی که آرمان ندارد هیچ نمی ارزد، اما کیست که بتواند در عین آرمان‌گرایی ارتباط خود را با واقعیت‌ها از دست ندهد؟ یک انسان رشید؛ و یک ملت بزرگ. اگر مردم علیرغم تمامی صحنه‌های تلخی که در این چند ماهه دیده‌اند همچنان اجرای بدون تنازل قانون اساسی را شعار محوری خود می‌دانند به آن خاطر نیست که اگر چیز دیگری بخواهند به آنها داده نمی‌شود. تنها و تنها حکمت و واقع‌بینی مردم بود که اجازه نداد رفتار زشت حاکمان به واکنش‌های عصبی و لجام‌گسیخته بیانجامد.
به عنوان مثالی دیگر صفت شجاعت را در نظر آورید. شهامتی که یک انسان رشید (مثلا یک پدر در دفاع از دختر جوانش) نشان می‌دهد همراه با هیاهو نیست، مانع از دوراندیشی و مستلزم قبول هزینه‌های بی‌دلیل نیست، اما هول‌انگیزتر و اثرگذارتر از زور بازوی دیگران است. آیا مشابه این کیفیت‌ را در شجاعتی که مردم ما به نمایش می‌گذارند مشاهده نمی‌کنید
به عنوان مثالی دیگر انعطاف یک انسان رشید به معنای وادادگی نیست، بلکه بدان معناست که او برای رسیدن به مقصود خود پر از راه‌حل‌های گره‌گشاست. در طول شش ماه گذشته هر روز روزنه‌هایی که مردم می‌گشودند بسته می‌شد و آنان هربار بدون آن که به رودررویی کشیده شوند یا آرمانشان را کنار بگذارند راه‌‌‌‌حل‌های جدید خلق می‌کردند.
به عنوان مثالی دیگر به صبر و متانتی که در حرکت مردم وجود دارد نگاه کنید؛ خواسته‌هایشان را چنان با حوصله‌ای زندگی می‌کنند که گویی می‌توانند صد سال آنها را زندگی کنند؛ حوصله‌ای که مخالفانشان را خسته کرده است، حوصله‌ای که از رشد حکایت می‌کند
و به عنوان مثالی دیگر انسان رشید کسی است که اعتماد به نفس دارد؛ یعنی نسبت به ارزش‌های وجودی خود آگاه است. برای زمانی طولانی ما این‌گونه نبودیم. سرهای ما فروافتاده بود. دو قرن وابستگی خودباوری را از ملت ما گرفته بود، تا این که انقلاب ترمیم این باروی فروریخته را آغاز کرد. ولی آیا بلافاصله به این هدف رسیدیم و عمق روح خود را از آن لطمه‌های تاریخی پاک کردیم؟
پس چرا وقتی هنرمندانمان در جهان مورد تحسین قرار می‌گرفتند متعجب می‌شدیم؟ انگاری احتمال هم نمی‌دادیم که از ایرانی هنری سر بزند، یا اگر بدبین بودیم بی‌باور به آن که ممکن است کمترین نکته قابل‌ستایشی در ما وجود داشته باشد به دنبال ردپای توطئه می‌گشتیم. آیا اگر یک انسان رشید هم مورد تحسین قرار گیرد این‌گونه واکنش‌ نشان می‌دهد؟ یا او از فضائل خویش آگاه است، به قدری که تمجید‌ها نه جانش را ذوق‌زده می‌کند و نه مسیرش را تغییر می‌دهد. در چند ماه گذشته ملت‌ها ایرانیان را بسیار ستودند، اما واکنش مردم ما را در مقابل این تحسین‌ها با گذشته مقایسه کنید تا ایمان بیاورید که جان جامعه ما دارد نشانه‌های عظمت را تجربه می‌کند
در سند چشم‌انداز بیست ‌ساله آمده است که ایران باید در سال ۱۴۰۴ قدرت اول منطقه باشد. آیا قرار است در آن سال ما به منطقه و جهان راست بگوییم که قدرت بزرگی هستیم یا دروغ بگوییم؟ ‌آیا قرار است در حالی که هنوز بزرگ نشده‌ایم لباس‌های بزرگ بپوشیم تا عظیم به نظر برسیم؟ آیا قرار است در سطح کشورهای منطقه طرح‌های عمرانی نیمه‌کاره افتتاح کنیم، یا سفرهای شکست‌خورده‌مان را با امدادهای رسانه‌ای پیروزی بنامیم، یا خود را کانون دائمی جنجال‌ها قرار دهیم، یا با تحقیر دیگران و توهین به آنان ادعای عظمت کنیم؟ یا قرار است واقعا قدرتمند باشیم؟ این سوال را از آنجا می‌پرسم که یک کشور تنها زمانی بزرگ است که ملتی بزرگ داشته باشد
دعایمان مستجاب شد و ملت با تکیه بر زانوان خود به بلوغ و رشدی که شایسته او بود رسید، منتهی مشکل آن است که یک ملت بزرگ نمی‌نشیند تا در روز روشن رایش را ببرند و هیچ نگوید. یک ملت بزرگ انتخابات درجه دو انتصابی را تحمل نمی‌کند. وقتی که یک ملت بزرگ می‌شود دیگر خدمتگزارانش اجازه ندارند به او بگویند چه باید بخورد و کجا باید برود و چه کسی را برگزیند و به چه چیز و چه کس اعتماد کند. یک ملت بزرگ از شورای نگهبان انتظار دارد آنها را قانع کند که تقلبی در انتخابات روی نداده است، نه آن که تنها یک ادعا پیش رویشان بگذارد و ادعای خود را باطل کننده انبوهی از مشاهدات و مستندات بداند
از ما می‌خواهند که مسئله انتخابات را فراموش کنیم، گویی مسئله مردم انتخابات است. چگونه توضیح دهیم که چنین نیست؟ مسئله مردم قطعا این نیست که فلانی باشد و فلانی نباشد؛ مسئله‌ آنها این است که به یک ملت بزرگ بزرگی فروخته می‌‌شود. آن چیزی که مردم را عصبانی می‌کند و به واکنش وا می‌دارد آن است که به صریح‌ترین لهجه بزرگی آنان انکار می‌شود.
مگر نمی‌خواهید که ما نباشیم و شما باشید؟ راهش توجه به این واقعیت است؛ مردم با زید و عمرو عهد اخوت ندارند و آن کسی را بیشتر می‌پسندند که حق بزرگی آنان را کامل‌تر ادا کند. این مسئله‌ای است که توجه به آن نه فقط گره انتخابات، که هزار گره دیگر را نیز می‌گشاید. و اگر بنا باشد حل نشود آرزو کنید که دامنه‌های مشکل در یک انتخابات، محدود بماند.
برادران ما! اگر از هزینه‌های سنگین و عملیات عظیم خود نتیجه نمی‌گیرید شاید صحنه درگیری را اشتباه گرفته‌اید؛ در خیابان با سایه‌ها می‌جنگید حال آن که در میدان وجدان‌های مردم خاکریزهایتان پی در پی در حال سقوط است. ۱۶ آذر دانشگاه را تحمل نمی‌کنید. ۱۷ آذر چه می‌کنید؟ ۱۸ آذر چه می‌کنید؟ چشمانی را که در صحن دانشگاه به رزمایش‌های بی‌فایده افتاده و آنها را نشانه ترس یافته چگونه تسخیر می‌کنید؟ اصلا همه دانشجویان را ساکت کردید؛ با واقعیت جامعه چه خواهید کرد
اینها سخنانی است که ما از روی خیرخواهی می‌گوییم و شنیده نمی‌شود. اگر می‌شنیدند راه پیروزی خیلی نزدیک می‌شد؛ آن پیروزی را می‌گویم که عبارت از غلبه یک حزب نیست، بلکه فراگیر شدن بلوغ یک ملت است؛ آن پیروزی که انسان‌ها را همچون جوانه‌های یک مزرعه یکی یکی و گروه گروه بزرگ می‌کند و بی آن که لازم باشد هویت خود را از دست بدهند سبز می‌کند، تا جایی که خود زندانبان از کارهایی که می‌کند خجالت بکشد.
اخیرا شنیدم بسیج دانشجویی یکی از دانشگاه‌ها در مراسم خود برای مخالفان هم فرصت سخن گفتن قرار داده است؛ این یک شروع خوب است. یا شنیدم که در عید غدیر مخالفان مردم به یکدیگر شال سبز هدیه می‌دهند. از دیدگاهی که این همراه شما می‌نگرد این را بزرگترین عیدی است. زیرا این ما نبودیم که سبز را انتخاب کردیم، بلکه سبز بود که ما را برگزید. آیا ممکن است که این رنگ، برادران ما را نیز برگزیند؟ آری ممکن است، زیرا ذی‌جود کسی است که به حیله حیله‌زننده نگاه نمی‌کند، و راه سبز شدن بر هیچ کس بسته نیست
میر‌حسین موسوی
بسم الله الرحمن الرحیم
السلام علیک یا ابا عبدالله. انی سلم لمن سالمکم و حرب لمن حاربکم و ولی لمن والاکم و عدو لمن عاداکم فیالیتنی کنت معکم فافوزا فوزا عظیما
همواره به اینجانب و دوستان گفته می شد که اگر شما اطلاعیه ندهید مردم به خیابانها نخواهند آمد و آنان از اعتراضات و مطالبات خود دست برخواهند داشت وآرامش به کشور برخواهد گشت. بنده به عنوان یک همراه جنبش عظیم سبز مردمی با این نظر موافق نبودم و می اندیشیدم که تا اصلاحات لازم با تکیه براصول روشن که می توان آنها را از قانون اساسی استخراج کرد، صورت نگیرد ، آب رفته به جوی باز نخواهد گشت.
برای مراسم عاشورای حسینی علیرغم درخواستهای فراوان، نه جناب حجت الاسلام و المسلمین کروبی اطلاعیه دادند و نه حجت الاسلام و المسلمین خاتمی اطلاعیه صادر کردند و نه بنده و دوستانم. با این وصف یک بار دیگر مردمی خداجوی به صحنه آمدند و نشان دادند که شبکه های وسیع اجتماعی و مدنی که در طول انتخابات و بعد از آن به صورت خود جوش شکل گرفته است، منتظر اطلاعیه و بیانیه نمی مانند. در حالی که مردم نه روزنامه همراه و مشوقی در کنار خود داشتند و نه از صدا و سیما، به عنوان رسانه ای ملی و بی طرف و منصف و عاقل بهره می بردند. باز همه ملت ها و جهانیان شاهد بودند که در میان طوفانی از تهدیدها و تبلیغات و تکفیرها و اهانتها، عزاداران حسینی در این روز مقدس حسین حسین گویان به صورت مسالمت آمیز و بدون شعارهای تند روانه میدانها و مسیرهایی شدند که خود انتخاب کرده بودند و این بار نیز چون دفعات گذشته با اعمال تحریک آمیز مواجه شدند، خشونت های غیرقابل باور چون زیر کردن راهپیمانان، تیراندازی نیروهای لباس شخصی که امروز هویت آنها بر کسی پوشیده نیست و روز بروز پرده از چهره آنان و سرانشان کنار زده می شود، فاجعه ای را آفرید که اثرات آن به این زودی از صحنه سیاسی کشورمان رخت برنخواهد بسته.
مشاهده فیلم های تکان دهنده عاشورا نشان می دهد که اگر شعارها و حرکات جاهایی به سمت افراط غیر قابل قبول کشانده می شود، ناشی از به زیر انداختن افراد بی گناه از روی پل ها و بلندی ها، تیراندازی ها و آدم زیر کردن ها و ترورهاست . جالب آنکه در بعضی از این فیلم ها دیده شده است که مردم در پشت چهره نیروهای انتظامی و بسیجی مهاجم برادران خود را می بینند و در شرایط بحرانی و پر از خشم و هیاهوی آنروز سعی می کنند بدانها آسیبی نرسد. اگر صدا و سیما یک جو انصاف و عقل داشت می توانست برای تلطیف فضا و نزدیک کردن مردم به همدیگر گوشه ای از این صحنه ها را نشان دهد. ولی هیهات! جریان روزهای بعد از عاشورا و گسترش دستگیریها و دیگر تمهیدات دولتی نشان می دهد که مسئولان اشتباهات گذشته را این بار در وسعت بیشتر تکرار می کنند و آنها می اندیشند سیاست ارعاب تنها راه حل است.
گیرم که چند روز با دستگیریها ، خشونت ها ، تهدیدها و بستن دهان روزنامه ها و رسانه ها سکوت برقرار گردید، تغییر قضاوت مردم را نسبت به نظام چگونه حل می کنید؟ تخریب مشروعیت را چگونه جبران می نمائید؟ نگاه ملامت آمیز و متعجب همه جهانیان از این همه خشونت یک دولت به ملت خود را چگونه تغییر می دهید؟ با مشکلات بر زمین مانده اقتصادی و معیشتی کشور که به دلیل ضعف مفرط دولت روزبروز وخیم تر می شود چه می کنید؟ با چه پشتوانه ای از کارآمدی و انسجام ملی و سیاست خارجی موثر، سایه قطعنامه ها و امتیازخواهی های بیشتر را در سطح بین الملل از سر کشور و ملتمان دور می کنید
اینان می اندیشند با عقب راندن نخبگان و روشنفکران و دانشگاهیان و فعالان از صحنه سیاسی خواهند توانست بدون پرداختن ریشه ای به مسائل امروز کشور به دیروز قبل از انتخابات برگردند؟ اما کسانی که تاریخ را خوانده اند و کمی با ماهیت پیچیده جوامع آشنایی دارند می دانند که این تفکر ناشی از یک توهم واقع گریز و پناه بردن به رویکردهای کم عمق و گول زننده است .
بنده به صراحت و روشنی می گویم فرمان اعدام و قتل و زندانی کروبی و موسوی و امثال ما مشکل را حل نخواهد کرد . سخنان روز چهارشنبه میدان انقلاب و قبل از آن نماز جمعه هفته پیش دانشگاه که توسط چهره های منتسب به نظام ایراد گردید، نتایج هر نوع اقدام تروریستی را مستقیما به سمت کانون نشانه خواهد رفت و گره مشکل بحران کنونی را نا گشودنی خواهد ساخت. گوساله و بزغاله خواندن بخش عظیمی از جامعه و خس و خاشاک نامیدن آنان و مباح کردن خون عزاداران حسینی فاجعه ای است که هم اکنون توسط افرادی مشخص و صدا و سیما در جامعه رخ داده است. این چه سخنرانی است که از تریبون دولتی مردم را به جنگ با یکدیگر دعوت می کند و یک عده را حزب الله می نامد و عده ای دیگر را حزب الشیطان؟ بارها در یک سخنرانی کوتاه اعلام می کند مردم توجه کنید جنگ است! آیا این سخنان دعوت به جنگ و شورش داخلی نیست ؟ با توجه به استفاده از اصطلاحات مذهبی و اشاره به آیات و روایات ، این مراجع عظام و روحانیون فاضل هستند که می توانند بگویند با این گونه اشخاص چه می توان کرد؟
آنچه به بنده به عنوان یک فرد کوچک این جامعه مربوط می شود استقبال از هر هجمه ای در راه اسلام و کشور عزیزمان است و سخنان چند روز اخیر،  بنده را به یاد کلام امام رحمه الله علیه می اندازد که ” بکشید ما را ، ما نیرومند تر می شویم”. بنده ابایی ندارم که یکی از شهدایی باشم که مردم بعد از انتخابات در راه مطالبات به حق دینی و ملی خود تقدیم کردند و خون من رنگین تر از آن شهدا نیست.
بنده به صراحت می گویم تا وجود یک بحران جدی در کشور به رسمیت شناخته نشود، راهی برای خروج از مشکلات و مسائل پیدا نخواهد شد. عدم اذعان به بحران ، توجیه گر ادامه راه حل های سرکوبگرانه خواهد شد. اذعان به وضعیت بحرانی می تواند راه حل را نه در سرکوب که بر سر آشتی ملی قرار دهد . تهمت بی دینی و همراهی با قدرتهای بیگانه مستکبر و افراد بدنام و جریانهای منحوسی چون منافقین به فرض آنکه به حذف فیزیکی تعدادی از خدمتگزاران اسلام و مردم منتهی شود ناشی از چشم بستن به ماهیت مشکلات ملی کشور است. من به عنوان یک دلسوز می گویم منافقین با خیانت ها و جنایت های خود مرده اند، شما برای کسب امتیازهای جناحی و کینه ورزی آنها را زنده نکنید
من لازم می دانم قبل از آنکه راه حل خودم را برای خروج از بحران مطرح سازم ، برهویت اسلامی و ملی و مخالف سلطه بیگانگان و وفادار به قانون اساسی ما و جنبش سبز تاکید نمایم. ما پیروان اباعبدالله حسین علیه السلام هستیم. ما شیفتگان حریتی هستیم که منادیش آن امام مظلوم بود . ما پیرو کسی هستیم که در قلمرو وسیع اسلامی ربودن خلخالی از پای یک زن را برنمی تابید. ما معتقد به تفسیر رحمانی از اسلام هستیم که انسانها را یا هم کیش هم می دانند و یا همسانانی در خلقت. نگاهی که بر کرامت ذاتی انسان باور دارد و برنمی تابد که ضارب او در زندان با غذایی جز شبیه غذای او نگهداری شود و یا مورد شکنجه و امثال آن قرار گیرد.
بنده و دوستان عزیزم که امروز بسیاری از آنها در زندانها محبوس هستند پای بندان سرسخت استقلال کشور هستیم و از اینکه بازار اسلامی ما تبدیل به یک بازار مکاره برای کالاهای بیگانه شده است رنج می بریم. ما به شدت با فساد موجود که ناشی از سیاستهای سوء و عدم تدبیر است مخالفیم. ما می گوئیم نهاد بزرگ و تاثیر گذاری چون سپاه اگر هر روز چرتکه بیاندازد که قیمت سهام چقدر بالا و پائین رفته نمی تواند از کشور و منافع ملی آن دفاع نماید؛ هم خود به فساد کشیده می شود و هم کشور را به فساد می کشاند . ما می گوئیم و حاضریم در مباحثات نشان دهیم که امروز منافع و حقوق مستضعفان و کارگران و کارمندان و سایر اقشار ملت در یک فساد بزرگ در حال غرق شدن است . جنبش سبز مخالف دروغ است و آنرا آفتی خانمان برانداز برای کشور می داند و از این رو دروغ های سیاسی و امنیتی و اقتصادی و فرهنگی و امثال آنرا خطری بزرگ برای کشور می دانیم.
ما یک دولت و نظام صادق و رئوف و با شفقت و مبتنی بر آراء مردم می خواهیم که به تنوع آراء و عقاید مردم نه به شکل تهدید بلکه بصورت یک فرصت نگاه کند. ما سرک کشیدن به زندگی خصوصی مردم، تفتیش عقاید، تجسس، بستن روزنامه ها و محدود کردن رسانه ها را مخالف دین مترقی و رهایی بخش خود و مخالف قانون اساسی برآمده از این دین می دانیم. ما ضایع کردن یک ریال از بیت المال را در جهت اهداف باندی و جناحی حرام می دانیم و می گوئیم که سند چشم انداز ملی بیست ساله که به تایید همه ارکان نظام رسیده است امروز به یک ورق پاره بی ارزش تبدیل شده است. ما هشدار می دهیم که رقیبان بزرگی در منطقه با رشدهای اقتصادی دو رقمی در حال ظهور هستند و روز به روز قوی تر می شوند . درحالی که ما متاسفانه از دادن یک بودجه سالانه و نگهداشتن حسابهای ذخیره ارزی و امانت در سپرده های مردم و پاسخگویی در مقابل دیوان محاسبات عمومی و مجلس شورای اسلامی عاجز هستیم .
ما نه آمریکایی هستیم و نه انگلیسی . تا  حال نه کارت تبریکی برای روسای کشورهای بزرگ فرستاده ایم و نه امید یاری آنها را داریم و می دانیم با اصالت قدرت در روابط بین اللمل هر کشور به دنبال منافع ملی خود است و ما بیزار از کسانی هستیم که بر عرف و اعتقادات دینی و ملی ملت خود احترام نمی گذارند . و مضحک است که به ما تهمت اهانت به قرآن ، عاشورای امام حسین یا پاره کردن عکس حضرت امام قدس سره زده شود . مسلما حرمت شکنی اگر در روز عاشورا صورت گرفته باشد مورد تایید ما نیست، اما بدترین نوع حرمت شکنی را کشتن بندگان بیگناه و عزادار در روز عاشورا و در ماههای حرام می دانیم .
اما من برآنم که راه حل مشکلات پیش آمده و بحران موجود چنین است؛ وضعیت کشور امروز چون رودخانه خروشان و عظیمی است که سیلابهای تند و حوادث گوناگون باعث طغیان و گل آلود شدن آن شده است . راه آرام کردن این رودخانه بزرگ و روشن ساختن و زلال کردن آب آن در یک اقدام سریع و عاجل امکان پذیر نیست . اندیشیدن به این گونه راه حلها که عده ای توبه کنند و عده ای معامله کنند و بده و بستانی صورت گیرد تا این مشکل بزرگ حل شود عملا به بیراهه رفتن است .
بنده راه حل را در روانه ساختن نهرها و چشمه هایی از آب روشن و شیرین به بستر این رودخانه می دانم که بتدریج و طی یک فرآیند تدریجی کیفیت آب و وضع رودخانه را تغییر دهد . و نیز اعتقاد دارم که هنوز دیر نشده است و نظام ما آن قدرت را دارد که در صورت تدبیر و در صورت داشتن یک نگاه احترام آمیز و توام با ملاطفت به همه ملت و اقشار آن این مهم را بانجام برساند . بنده تعدادی از این راه حلها را که چون نهرها و چشمه هایی از اب روشن می تواند فضای ملی را تحت تاثیر قرار دهد و اوضاع را به سمت بهبود ببرد، بیان می کنم :
۱- اعلام مسئولیت پذیری مستقیم دولت در مقابل ملت و مجلس و قوه قضائیه به نوعی که از دولت حمایت های غیرمعمول در مقابل کاستی ها و ضعف هایش نشود و دولت مستقیما پاسخگوی مشکلاتی باشد که برای کشور ایجاد کرده است . به یقین اگر دولت کارآمد و محق باشد خواهد توانست جواب مردم و مجلس را بدهد و اگر بی کفایت و ناکارآمد بود مجلس و قوه قضائیه در چارچوب قانون اساسی با او برخورد خواهند کرد .
۲- تدوین قانون شفاف و اعتماد برانگیز برای انتخاباتها به نوعی که اعتماد ملت را به یک رقابت آزاد و منصفانه و بدون خدعه و دخالت قانع سازد . این قانون باید شرکت همه ملت را علیرغم تفاوت در آراء و اندیشه ها تضمین کند و جلوی دخالت های سلیقه ای و جناحی دست اندرکاران نظام را در همه سطوح منتفی سازد . مجالس اولیه انقلاب می تواند به عنوان الگویی مورد توجه قرار گیرند .
۳- آزادی زندانیان سیاسی و احیاء حیثیت و آبروی آنها . بنده یقین دارم که این اقدام نه به ضعف که به درایت نظام تعبیر خواهد گشت . و نیز آگاهیم که جریانهای سیاسی منحطی با این راه حل مخالف هستند .
۴- آزادی مطبوعات و رسانه ها و اجازه نشر مجدد روزنامه های توقیف شده جزء ضروریات روند بهبود است . ترس از آزادی مطبوعات باید از بین برود و تجربیات جهانی در این زمینه باید مورد توجه قرار گیرد . گسترش کانال های ماهواره ای و اهمیت یافتن آنها و تاثیرگذاری قاطع این رسانه که بخوبی ناکافی بودن روش های قدیمی و محدودیت صدا و سیما را می رساند . پارازیت ها و محدودیت های اینترنتی می تواند برای مدت کوتاهی اثرگذار باشد . تنها راه چاره داشتن رسانه هایی متنوع و آگاه و آزاد در داخل کشور است . آیا زمان آن نرسیده است که با اقدامی شجاعانه و ناشی از اعتماد به متفکران و نیروهای خلاق جامعه ، نگاهها را از آنسوی مرزها به شکوفایی خلاقیت سیاسی و فرهنگی و اجتماعی داخلی برگردانیم ؟
۵- برسمیت شناختن حقوق مردم برای اجتماعات قانونی و تشکیل احزاب و تشکل ها و پایبندی به اصل ۲۷ قانون اساسی . اقدام در این زمینه که می تواند با درایت و همکاری همه علاقمندان به کشور صورت گیرد در طول چند ماه می تواند فضایی توام با دوستی و محبت ملی را جایگزین در گیری سازمان بسیج و نیروهای امنیتی با مردم و یا درگیری مردم با مردم نماید .
به بندهای فوق پیشنهادات دیگری نیز می توان اضافه کرد . به نظر بنده حتی یک جوی کوچک زلال در این بین می تواند مغتنم باشد . ضرورتی ندارد همه بندها با هم شروع شود . مشاهده عزم در این راه بروشنی افق کمک خواهد کرد . و کلام آخر آنکه همه این پیشنهادات بدون نیاز به توافق نامه و مذاکره و داد و ستدهای سیاسی و از موضع حکمت و تدبیر و خیرخواهی می تواند اجرایی شود .
میرحسین موسوی
با عرض سلام به محضر ملت شریف ایران و یکایک حضار گرامی؛ ایام سوگواری حضرت فاطمه اطهر (س) را به شما و همه پیروان و دوستداران اهل بیت پیامبر (ص) تسلیت می‌گویم. 

به جاست از فرصتی که توجه رسانه‌های جمعی و در ورای آن دقت ملت عزیز فراهم آورده است استفاده کنم و کلماتی چند درباره آنچه اینجانب را به حضور در صحنه انتخابات ریاست جمهوری واداشته است، بیان کنم و پیمانی را که به امید ادای آن در این راه قدم گذاشته‌ام، تشریح نمایم. 

مردم سربلند ایران، پروردگار شما نعمت را بر این زاد و بوم تمام کرد. آن را به ثروت‌های بسیار تجهیز کرد و به فرهنگ و معنویت آراست. آن را چهار سوی تمدن‌ها قرار داد، آن را سرزمین میانه و سرپل اتصال ملت‌ها، آن را پناهگاه آیین‌های آسمانی و زادگاه مفاخر بشری پسندید تا جایی که امام (ره) ما فرمود، ایران موجودی آسمانی است که هیچکس نمی‌تواند به آن لطمه بزند. 

آنچه اینک مردم ما را از دیگر ملل ممتاز می‌کند نه خودپسندی و مباهات به گذشته‌ای سپری شده بلکه میل به بهترین‌ها و ظرفیت نیل به آنهاست. این خصوصیتی است که در سرشت ما نهادینه شده است و در تمامی رفتارهای شخصی و اجتماعی ما آثار آن را می‌توان جست‌وجو کرد. 

آیا ممکن است ملتی وجود داشته باشد که به چیزی کمتر از بهترین قناعت کند یا در محقق کردن چشم‌اندازی از بهروزی که در پیش‌رویش قرار می‌گیرد، سستی به خرج دهد؟ شرایطی که امروزه در آن به سر می‌بریم بی‌تردید بهترین نیست. 

در وضعیتی هستیم که شایسته و شان ملت و مردم ما نیست. سرمایه‌هایی که حاصل تاریخ پر فراز و نشیب ماست به ویژه انقلاب عظیم اسلامی و بذل خون‌های گرامی بوده‌اند، در خطرند. آنچه امروز می‌بینیم آن چیزی نیست که می‌خواستیم، آن چیزی نیست که می‌تواند باشد. 

من میرحسین موسوی، فرزند کوچک انقلاب اسلامی به صحنه آمده‌ام چون روندهای سیاسی، اقتصادی و فرهنگی موجود را نگران‌کننده یافتم. 

آمده ام تا کرامت انسان‌ها را پاس بدارم. 

آمده‌ام تا از حق ملت برای اطلاع از امور کشور دفاع کنم و حامی گردش آزادانه و شفاف اطلاعات برای مردم، این ولی‌نعمتان دولت‌ها باشم. 

آمده‌ام تا از آزادی اندیشه و بیان پاسداری کنم و مدافع آزادی‌های مصرح در قانون اساسی باشم. 

آمده‌ام تا با دستور کار قرار دادن فرمان هشت ماده‌ای امام خویش، آن را از نو چراغی تابنده در مسیر تحقق حقوق شهروندی و حفظ حریم خصوصی قرار دهم. 

آمده‌ام تا وسیله‌ای باشم برای بازگرداندن اقتدار، عزت و هویت ایرانی. 

آمده‌ام تا با تنش‌زدایی و تعامل سازنده روابط بهتری میان کشورمان ایران و جهان برقرار کنم تا فضا را برای توسعه کشور بگشایم و احترام به ایرانیان را در جهان تامین کنم. 

آمده‌ام تا راهی و همراهی باشم برای رفتن به سوی ایرانی مستقل، آباد، آزاد، پیشرفته و سربلند. 

آمده‌ام در حالی که راهی ساده و یک‌شبه برای مشکلات اقتصادی کشور و مردم نمی‌شناسم و معضلات امروز را ناشی از چاره‌جویی‌های شتاب‌زده، یک‌شبه و یک‌نفره می‌بینم. 

آمده‌ام تا ساختار آسیب‌خورده اداره کشور را از طریق احیای دستگاه برنامه‌ریزی و مدیریت، استقرار شوراهای مهمی که نماد خرد جمعی مردم ما بوده‌اند و تعطیل شدند، ترمیم کنم. 

آمده‌ام تا به صورت صریح و روشن از تولید ملی در کشاورزی و صنعت و همه فعالیت‌های مفید اقتصادی پشتیبانی کنم. 

آمده‌ام تا حامی مستضعفین باشم. آنانی که فشار تورم قامت‌شان را خم کرده و سیاست‌های نادرست اقتصادی عزت‌شان را نشانه رفته است. 

آمده‌ام تا اشتغال را دغدغه هر روزه دولت قرار دهم. آمده‌ام تا با گسترش بیمه‌های همگانی قدمی در جهت آزادی اقشار مردم از فقر و رهایی آنها از نیاز بردارم. اقشاری که استقلال کشور و عظمت جمهوری اسلامی مرهون فداکاری و فضیلت‌های آنهاست و هیچکس نیست که بتواند نقش آنان را در استقرار نظام فراموش کند یا حماسه‌هایی را که فرزندان مرزدارشان در دفاع مقدس آفریده‌اند از یاد ببرند. 

آمده‌ام تا با تشکیل دولتی فرهنگی مدافع فرهنگ غیردولتی و غیر دستوری باشم و میان دولت و گروه‌های مرجع هنرمندان و روشنفکران، دانشگاهیان، روحانیان و تمامی نخبگان رابطه‌ای دوستانه و خلاق در جهت اهداف و آرمان‌های کشور برقرار کنم و آمده‌ام تا با الهام از شهیدان در خدمت اعتلای میهن اسلامی باشم. 

اینجانب آمده‌ام تا با کمک و همراهی همگان در جهت تحقق جامعه‌ای پر از امید و نشاط تلاش کنم. این آرمانی است که همه در برابر آن مسوولند. شرایط و حوادث، خواستی عمومی و مستقل از تمایلات گروهی و صنفی برای بهبود فراهم آورده است که بزرگ‌ترین سرمایه ما در مسیر پیش‌روست. ما نمی‌توانیم این سرمایه بزرگ را نادیده بگیریم و نباید با سرایت دادن تفاوت‌های خود به متن جامعه آن را از دست بدهیم؛ لذاست که اینجانب با اعلام گفتمانی که از همان روز نخست آن را در معرض نگاه ملت شریف قرار داده‌ام و همواره پذیرای اصلاح اصولگرایانه در آن هستم، در عین دوستی با طیف‌های متنوع سیاسی و سپاسگزاری از تمام احزاب و تشکل‌هایی که به حمایت از پشتیبانی از این خدمتگزار مردم پرداختند، مستقل پا به صحنه می‌گذارم تا مرزبندی‌های جناحی، این راه روشن را مسدود نکند. 

استقلال اینجانب نه از سر تک‌روی یا استغنا که از روی استمداد از تمامی توان‌هایی است که سعادت کشور منوط به همکاری آنان است. امیدوارم نتیجه فعالیت‌های عادی‌ای که به مدد همه شایستگان کشور از زنان و مردان و از تمامی گرایش‌ها، اقشار، اقوام و مذاهب و ادیان حاصل خواهد شد، پاسخی مناسب به اعتماد تمامی کسانی باشد که اینجانب را در خور حمایت یافتند. می‌دانم که طی این طریق جز با توکل بر الطاف الهی و همدلی، همفکری و همگامی مردم عزیز و یاری رهبر فرزانه انقلاب میسر نمی‌شود. اطمینان دارم که ملت شریف ایران هوشمندانه تحولات کشور را دنبال می‌کنند و با شرکت مسوولانه در انتخاباتی که آینده این سرزمین را رقم خواهد زد به وظیفه انسانی، ملی و دینی خود عمل خواهم کرد و راهی را برخواهند گزید که خیر عمومی در آن است. همچنین ایمان دارم که خداوند همه تلاشگران در مسیر حق را که ملت مجاهد ما بی‌تردید از جمله آنانند با حمایت‌های خود یاری خواهند فرمود. 

والذین جاهدوا فینا لنهدینم سبلنا و ان الله لمع المحسنین 

و ما توفیقی الا بالله علیه توکلت و الیه انیب

با سلام و درود به روان پاك حضرت امام (ره) و شهيدان انقلاب اسلامى و با سلام و درود به رهبر گرانقدر انقلاب، از دوستان انجمن اسلامى كه دعوت كردند و اين مناسبت را فراهم نمودند تا ما خدمت خواهران و برادران باشيم، تشكر مى‏كنم. مناسبت هم مناسبت ميمون و مباركى است، چرا كه پنجاه و پنجمين سال فعاليت انجمن اسلامى دانشگاه تهران نشان دهنده نيت هاى خيرى بوده كه هميشه در اين نهاد جريان داشته و وقتى كه ما به تاريخ گذشته انجمن هاى اسلامى - به ويژه انجمن اسلامى دانشگاه تهران - رجوع مى‏كنيم، مى‏بينيم كه در مناسبت ها و فراز و نشيبهاى بزرگ تاريخى نقش عظيمى را بازى كرده‏اند. كه هيچ نوع تشكيلات و نهادهايى كه واسط بين فرد و دولت باشد، وجود نداشته است. در صورتى كه اين تحليل درستى نيست. اين مطالب با قصد و غرض خاصى گفته مى‏شود. انجمن هاى اسلامى، هيات هاى اسلامى، روحانيت ما، مساجد و منابر ما، بازار و صنوف ما به طور كلى بخشى از جامعه مدنى ماست كه در حقيقت انقلاب اسلامى وسيله‏اى فراهم كرده كه اين ها توسعه پيدا كنند و الان در دولت جديد شعار اصلى رئيس جمهور محبوب ماست كه به اهميت اين قضيه واقف است. توسعه جامعه مدنى مخالفتى با تاريخ اسلام و تاريخ اعتقادى ملت ما ندارد. با اسلام هم تخالفى ندارد و مسئله بى ريشه‏اى در كشور ما نيست، بلكه ريشه دار است. براى همين ما در گذشته و الان انجمن هاى اسلامى را نهادى مى‏يابيم كه نيروهاى متعهدى را در خود جاى مى‏دهد و در آن بحث، نقد، گفتگو و دفاع از آرمان هاى بزرگ و حق‏طلبى هست و دفاع از استقلال و آزادى هم كه در آن وجود دارد. اگر دقت كنيد قواعدى كه بر اين تشكيلات و نهادها حاكم است، آن را واسطه بين فرد و دولت قرار مى‏دهد. انجمن اسلامى يك نهاد خود مختار است و در عمل اين نهاد و نهادهاى شبيه به آن باعث مى‏شوند كه فكرها پخته شود و انديشه‏ها حمايت و پيگيرى شود. از طرف ديگر اين نوع نهادها مردم را، يا افراد را در مقابل سلطه يا نفوذ مستقيم دولت حفظ مى‏كنند، چه موقعى كه دولت خوب باشد و چه موقعى كه بد باشد. بهترين و مطلوب ترين دولت در يك جامعه اين است كه حركت هاى مردمى به نوعى سامان پيدا كند كه بيشترين جهت گيريها، تصميمات و اقدامات در ميان مردم نضج بگيرد و رشد بيابد. اين مسئله الان مورد بحث بنده نيست، چون موضوع جامعه مدنى بحث مفصلى را مى‏طلبد كه بنده قصد ندارم درباره آن صحبت كنم. 
مشهور است كه دانشگاه ها از حق و مظلوم دفاع مى‏كنند، مخالف ظالم هستند و از استقلال كشور و آزادى دفاع مى‏كنند
همان طور كه دوست عزيزمان قبل از بنده اشاره كردند و همان طور كه مواضع دوستان دانشگاه تهران را ديديم، انجمن هاى اسلامى از شعارهاى اصلى و از ارزش هاى مطرح در جامعه ما به نفع مردم دفاع كردند. هميشه مشهور است كه دانشگاه ها از حق و مظلوم دفاع مى‏كنند، مخالف ظالم هستند و از استقلال كشور و آزادى دفاع مى‏كنند. بحث من به گوشه‏اى از همين مطلب برمى گردد و آن بحث استقلال كشور و گفتمان هاى جديدى است كه امروز در جامعه ما مطرح است. ان شاءاللّه بتوانم آن را توضيح بدهم. بنده بعد از شرح اين گفتمانى كه چند سالى است در جامعه مطرح شده، بيشتر روى كاربردها و آثار آن در صورت پذيرفته شدن در جامعه صحبت خواهم كرد كه خواهيد ديد در زمينه اقتصادى، سياسى و امنيت ملى ما مى‏تواند چه آثارى داشته باشد. من براى آغاز و معرفى‏ مطلبى كه مى‏خواهم بگويم، دو پاراگراف از نوشته‏هاى دو متفكر - يكى غربى و ديگرى ايرانى خارج كشور كه افكار او در داخل كشور بازتاب هايى داشته است - مى‏خوانم. اين نوشته‏ها درباره گفتمانى به عنوان «توهم توطئه» است، بدين مضمون كه آيا طبيعت و روحيه ملت ما به سمتى سوق پيدا كرده و به صورت اغراق‏آميز درگير اين قضيه شده است كه هر چه در جهان اتفاق مى‏افتد به بيگانگان نسبت مى‏دهد يا اين كه واقعيت چيز ديگرى است؟ آيا آن چيزى كه ملت ما راجع به بيگانگان، توطئه بيگانگان و ابرقدرت ها اعتقاد دارد و جان مايه بسيارى از بحث ها و گفتگوهاى سالهاى اخير و حتى از اول انقلاب تا الان بوده، توهم است يا واقعيت دارد؟ آثار آن چيست؟ متنى كه من از يك متفكر خارجى مى‏خوانم به اين دليل است كه پايه بحث ها به او بر مى گردد. او يك فيلسوف آمريكايى - اروپايى است. در سال 1948 در كتاب حدس ها و ابطال ها مطالبى را - كه به فارسى هم ترجمه شده است - بيان مى‏كند. متون بعدى را - كه اشاره خواهم كرد - خواهيد ديد كه چقدر به اين مسئله شباهت دارد و بعد هم كمى توضيح راجع به آنها خواهم داد. وى «نظريه توطئه» را اين طور عنوان مى‏كند: «هر چه در اجتماع اتفاق مى‏افتد، نتايج مستقيم نقشه هايى است كه افراد يا گروه هايى نيرومند طرح ريزى كرده‏اند. اين نظر بسيار گسترش پيدا كرده است. هر چند من در آن شك ندارم كه گونه‏اى ابتدايى از خرافه است. كهن تر از تاريخى گرى است و در شكل جديد آن نتيجه برجسته دنيوى شدن خرافه‏هاى دينى است. باور داشتن به خدايان هومرى كه توطئه‏هاى آنها مسئول تقلبات جنگ هاى تراوا بود كه اكنون از ميان رفته، ولى جاى خدايان ساكن كوه المپوس هومرى را اكنون ريش سفيدان كوه صهيون يا صاحبان انحصارها يا سرمايه داران و استعمارگران گرفته است.» حالا من روى سه مثالى كه ايشان مى‏آورد كه گويى در غرب و در جهان همه توطئه‏ها را به صهيونيست ها يا صاحبان انحصارات و سرمايه داران و استعمارگران نسبت مى‏دهند، يك مقدار بحث خواهم كرد و به ريشه‏هاى آن گفتگو در سال 1948 اشاره‏اى خواهم كرد. اما متن ديگر مربوط به يك محقق ايرانى خارج از كشور است. اين متنى است كه چند سال قبل مطرح شد و در داخل كشور بازتاب پيدا كرد و بعد گسترشى در دانشكده‏هاى علوم سياسى و جاهاى مختلف يافت: «كسى كه به توهم توطئه مبتلاست، تمام وقايع عمده سياسى و سير حوادث و مشى وقايع تاريخ را در دست پنهان قدرتمند سياست بيگانه و سازمان هاى مخوف سياسى، اقتصادى و حتى مذهبى وابسته به آن سياست مى‏پندارد. به گمان او تمام انقلاب ها، جنگ ها، شورش ها و عقب ماندگي ها، وابستگي هاى سياسى و حتى كمبود محصولات كشاورزى، سقوط ارزش پول، قحطي ها و زلزله‏ها را دست پنهان بيگانه كارگردانى مى‏كند و همه رجال همچون عروسكان خيمه شب بازى و بازيگران افسانه‏هاى جن و پرى، از پس پرده و با اشاره او حركت مى‏كنند و اراده‏اى از خود ندارند. كسى كه به توهم توطئه مبتلاست به نظر خود ايمان و اعتقاد دارد و بر اين باور است كه تو مو مى‏بينى و من پيچش مو يا تو ابرو بينى و من اشارت هاى ابرو.»
اعتبار يك انديشه و فكر با نقش آن فكر و انديشه در جامعه و پشتوانه هايى كه آن انديشه را ساخته، تفاوت مى‏كند
 فكر مى‏كنم مسئله تا اندازه‏اى روشن است. خواهران و برادران مى‏دانند كه به طور كلى اعتبار يك انديشه و فكر با نقش آن فكر و انديشه در جامعه و پشتوانه هايى كه آن انديشه را ساخته، تفاوت مى‏كند. ولى در عين حال اگر يك انديشه را پيگيرى كنيم كه در چه شرايطى گفته شده و پشتوانه‏هاى فرهنگى، تاريخى و اجتماعى آن چيست. شايد براى ما راهنمايى باشد كه ببينيم اين انديشه‏ها در چه شرايطى گفته شده، مضمون انديشه فوق، كاربرد اين انديشه را در صورت جا افتادن هم اضافه مى‏كنم كه بخش اصلى صحبت بنده را تشكيل خواهد داد. نظر آن فيلسوف غربى در سال 1948 مطرح مى‏شود كه اگر دقت كرده باشيد، اشاره مى‏كند كه گويى در جهان تمام توطئه‏ها را به يهودي ها و ريش سفيدان كوه صهيون و سرمايه داران و انحصارگران نسبت مى‏دهند! اگر دقت كنيد، 1948 سال تاسيس و تشكيل حكومت اسراييل در خاورميانه است و درست چند ماه بعد، حكومت اسراييل در خاورميانه شكل مى‏گيرد. همچنين بحث هايى راجع به سرمايه دارى، انحصارها و استعمار هم مطرح است كه بعد از جنگ جهانى دوم، حركت هاى آزادى بخش گسترده‏اى در جهان ايجاد شده، كشورها مبارزه مى‏كنند، كشورها مستقل مى‏شوند، منافع غرب و كشورهاى سرمايه دارى به شدت در خطر افتاده و از طرف ديگر حركت هاى چپ و ماركسيسم را داريم كه در حال پيشروى است و يك فضاى فرهنگى خاصى هم در غرب بين مخالفين ماركسيسم و حركت هاى چپ آن موقع وجود دارد كه بازتاب هايى هم در ايران پيدا مى‏كند. يعنى روشنفكرانى داريم كه در آن دوره جذب حركت هاى ماركسيستى شده‏اند، ولى وقتى حكومت توتاليتر استالين و جنايات آنها را ديدند و داخل شوروى رفتند و آمدند شروع به نوشتن مقالات و نوشته هايى انتقادى مى‏كنند. در داخل كشور ما هم جدا شدن سوسياليست ها و نيروى سوم از حزب توده، درست تحت تاثير اين جريان است. آن موقع كتاب هايى هم منتشر مى‏شود. دوستانى كه علاقمند به بحث هاى انديشه سياسى باشند، اگر به آن دوره مراجعه كنند، خواهند ديد كه از نويسنده هايى مثل آندره ژيد، آرتور كستلر و امثال آن ها كتاب هاى گوناگونى ترجمه و چاپ مى‏شود كه جامعه شوروى را از داخل نقد مى‏كنند. على الخصوص مرحوم آل احمد و دوستانشان در اين زمينه فعال هستند. البته كتاب هاى ديگرى هم در اين زمينه ترجمه و چاپ مى‏شود، شبيه كتاب 1984 و قلعه حيوانات كه ممكن است دوستان خوانده باشند. اين ها همه متعلق به اواخر دهه 40 و بعد از جنگ جهانى دوم است كه در حقيقت نقد حكومت هاى توتاليتر است. اين نظرى كه در آن موقع ابراز مى‏شود، در عمل متاثر از چنين جوى است؛ يعنى پيش از اين كه مسئله فلسفى باشد، به جامعه و مقتضيات آن موقع برمى گردد و اين كه يك فرد، فيلسوف يا انديشمند در چه جناحى و در چه شاخه فكرى يا نقطه‏اى ايستاده است و راحت مى‏توان اين مسئله را نشان داد. مثلا آن فيلسوف انديشمند به شدت طرفدار جوامع غربى و ارزش ها و منافع آن است و اين طرفدارى چشم او را بر جنايات صهيونيسم عليه فلسطينى‏ها و يا غرب عليه جهان سوم بسته است. اولين ايرانيانى كه به اين مسئله، يعنى نظريه «توطئه» پرداختند، افراد و محققينى هستند كه از كشور ما هجرت يا فرار كرده‏اند و اين فكرى است كه در آن جا و در ميان ايراني هاى رفته از كشور ما زاده مى‏شود و مضمون اصلى آن اين قضيه است كه اعتقاد به توطئه‏هاى بيگانه در كشور ما، ريشه دار است و بنده خواهم گفت كه گاهى اين استدلال تا سرآغاز تاريخ ايران و به دوران اسطوره‏اى تاريخ ايران پيش برده مى‏شود. آن ها عنوان مى‏كنند كه اين «توهم توطئه» باعث شده است كه كشور و ملت ما به انفعال و بى عملى كشيده شوند. ديدن دست بيگانه در همه مسائل و جريانات باعث مى‏شود كه ملت دچار بى عملى و انفعال مى‏شود و در سرنوشت سياسى و حيات خودش شركت نكند. در اين مورد استدلالاتى مى‏شود و مثال هاى تاريخى هم مى‏آورند، از جمله راجع به اسراييل يا مخالفتى كه در داخل ملت ما راجع به توطئه‏هاى اسراييل و آمريكا وجود دارد، نهضت ملى شدن نفت، فراماسونرى و ... و اين محققين مى‏گويند كه توطئه هايى كه در اين زمينه‏ها ادعا مى‏شود صحت ندارد.
اين فرضيه يك جنبه تا حدى مثبت دارد كه ما هميشه فكر نكنيم همه چيز توطئه بيگانه است، بلكه به خود بياييم و حركت كنيم
تمام اين گونه ادعاها كه به نظر ما عجيب مى‏آيد جواب هاى تاريخى مى‏خواهد كه من نمى‏خواهم به آن بپردازم، تنها مى‏خواهم نوع و جنس فكر را منتقل كنم كه بدانيد چنين بحث هايى هم مطرح است. مطلب بسيار مهمى كه به صورت گذرا مطرح مى‏كنم و از آن رد مى‏شوم اين است كه اين فرضيه يك جنبه تا حدى مثبت دارد كه ما هميشه فكر نكنيم همه چيز توطئه بيگانه است، بلكه به خود بياييم و حركت كنيم. ولى اگر اين انديشه به اين ترتيب در جامعه جا بيفتد كه در عمل هيچ توطئه‏اى از بيرون امنيت، اقتصاد و فرهنگ ما را تهديد نمى‏كند، يك نوع اتفاقات و تصميم گيري هاى ديگرى را در نظام ما باعث خواهد شد كه قابل تامل است و اين مقالات بيشتر به اين سمت مايل هستند و بنده اين مطلب را نشان خواهم داد. قبل از اين كه از اين مطلب بگذرم، مى‏خواهم اين را به صورت مطلق مطرح كنم كه اين انديشه، انديشه‏اى متعلق به ملت ما نيست؛ چون حداقل در دورانى كه انقلاب صورت مى‏گيرد - و حتى بعد از آن - اگر مردم اعتقاد داشتند كه بيگانگان همه كارها را انجام مى‏دهند و همه سرنخ ها دست آن هاست و آن ها دولت ها را تشكيل مى‏دهند و با ساقط مى‏كنند و انقلاب يا شورش ها را آن ها به وجود مى‏آورند، مردم به اين گستردگى در صحنه انقلاب حاضر نمى‏شدند. اگر اين فكر عموميت پيدا كند، حداقل در مورد ملت ما داراى تناقض است. يا همين اتفاقاتى كه بعد از انقلاب افتاد مثل جنگ تحميلى كه اين همه ملت ما در آن شركت كردند و يا شركت در راهپيمايي ها و انتخابات مختلف و يا همين انتخابات دوم خرداد گوياى تناقض در آن فكر است. اگر مردم فكر مى‏كردند كه همه چيز دست قدرت هاى خارجى است، كسى هيچ انگيزه‏اى براى اقدام نداشت مگر اين كه كسى ديوانه باشد كه در يك كار بى ثمر شركت كند. من مى‏خواهم بگويم كه اين فكر افراد شكست خورده از انقلاب است كه البته تعدادشان كم نيست ولى به نسبت جمعيت ما كم است. تعدادى از افرادى كه در زمان انقلاب با رژيم سابق بودند، احساس كردند كه كارها و آرمان ها و افكار و منافع و شان اجتماعى آن ها در معرض خطر قرار گرفته و نتوانستند اين را تحليل كنند و عميق شوند و دلايل قضيه را بيابند و به اين سمت كشيده شدند كه فكر كنند سرانگشت بيگانگان در اين قضيه وجود داشته است. مهم ترين آن ها خاطرات خود شاه است كه اين را به آمريكا و انگلستان نسبت مى‏دهد و در مذاكراتى كه با سفير انگلستان در آن موقع داشته، دائم به آن ها التماس مى‏كند تا جلوى انقلاب را بگيرند. تصورى كه او از انقلاب دارد، به اين صورت است. همچنين اند ايراني هايى كه امكانات و مكنت و ثروت و موقعيت و شان اجتماعى خود را از دست داده‏اند و به هر دليل از ايران رفته‏اند. طبيعى است كه روحيه ياس بر آن ها حكم فرما باشد و اين فكر مى‏تواند نشات گرفته از چنين جريانى باشد. اگر به اين صورت باشد، ما مى‏توانيم بگوييم كه اين فكر مى‏تواند متعلق به اقليتى باشد. البته اگر اين فكر در بين آنها جا بيفتد و متوجه شدند كه همه چيز با توطئه خارجى نيست، بلكه ملت ما بيدار شده و حضور فعال در صحنه دارد و در سرنوشت سياسى خودش شركت دارد و خودش براى خود تصميم مى‏گيرد، اين موضوع مى‏تواند تحولى در روحيه ايراني هاى خارج از كشور و يا كسانى كه در داخل كشور به آن‏ها علاقه دارند، ايجاد كند و باعث برگشت و علاقه آنها به داخل كشور شود.
هر فكر را ما بايد ريشه يابى كنيم و به دنبال آن برويم، ببينيم از كجا نشات مى‏گيرد
 ما بايد توجه كنيم كه كلا در چنين انديشه هايى پشتوانه‏هاى گروهى و اجتماعى و عوامل روان شناختى و پايگاه هاى طبقاتى و امثال آن به شدت اثر مى‏گذارند. هر فكر را ما بايد ريشه يابى كنيم و به دنبال آن برويم، ببينيم از كجا نشات مى‏گيرد. اين انديشه هم از اين نوع انديشه هاست كه عملا نمى‏شود در مورد آن گفت كه ما با يك بحث علمى ناب سر و كار داريم، بلكه گرايش هاى ما و پيوندهايى كه با گذشته داريم، در اين نوع گرايش ها موثر واقع مى‏شوند و در اين داوري ها موثرند. علوم انسانى جنبه ايدئولوژيك دارند و نمى‏توان اين علوم را از ارزش ها جدا كرد تا ما به يك چيز خالص علمى دست پيدا كنيم كه از همه پشتوانه‏هاى علمى و تاريخى و فرهنگى و تعصبات گروهى و قومى و امثال آن برى باشد. اين هشدارى است كه ما در خصوص علوم انسانى بايد به آن توجه كنيم و در مورد اين انديشه نيز چنين است. نكته ديگر اين است كه كلا در اروپا و در ميان نهضت هاى فكرى هميشه اين انديشه وجود داشته كه قدرت و انديشه دو مقوله جدا از هم هستند و انديشه و فكر جايى آغاز مى‏شود كه مهارى بر قدرت زده شود. يعنى نوعى تقابل بين آن ها ديده مى‏شود. اخيرا در بين متفكرين اروپايى نوعى ايده مطرح شده كه فوق العاده مهم است و در تحليل هايى از اين قبيل مى‏تواند به كار بيايد. آن ها اين مسئله را مطرح مى‏كنند كه نه اين طور نيست. آن ها مى‏گويند كه در دوران تجدد و مدرنيته در اروپا كه كنترل هاى بوروكراتيك و ديوان سالارانه بر جامعه‏ها بيشتر مى‏شود و جوامع گسترده‏تر مى‏شوند، در آن شرايط قدرت ها با انديشه‏ها و گفتمان هاى علمى ارتباط مستقيم پيدا مى‏كنند؛ يعنى هيچ نوع روابط قدرتى برقرار نمى‏شود، مگر اين كه يك نوع گفتمان معرفتى را براى خود مى‏سازد و رواج مى‏دهد و هيچ نوع گفتمان علمى وجود ندارد، مگر اين كه روابط قدرتى را ايجاد مى‏كند. ما در غرب محققى داريم كه يك شرقى اروپا رفته به نام ادوارد سعيد است. او از شاگردان ميشل فوكو و از محققين در اين زمينه است. او اين نظريه را در مورد نظرياتى كه غرب نسبت به شرق دارد، به محك مى‏زند و بحث مى‏كند. او كتاب بسيار پر اهميت شرق‏شناسى را مى‏نويسد كه آقاى گواهى ترجمه كرده و يكى از كتاب هاى بسيار با اهميت و در عين حال بسيار پيچيده است كه متاسفانه به آن كمى بى مهرى و بى توجهى هم شده است. او اين مسئله را مطرح مى‏كند كه چگونه مفهوم شرق را به اين ترتيب كه مطرح مى‏شود، غرب ساخته و گفتمانى در مورد آن ايجاد كرده است. اين گفتمان در حقيقت سياست هاى تجاوز كارانه غرب و سلطه آنها و حتى بهره ورى وسيع غرب را در شرق تضمين مى‏كند. ما اين گفتمان را در ميان جامعه شناسان، داستان نويسان، هنرمندان و فلاسفه غرب به صورت گسترده‏اى مى‏توانيم بيابيم كه زبان شناسي ها آثار آن را نشان مى‏دهد كه تا چه اندازه با سياست هاى سلطه گرانه و قدرت مندانه غرب در اين زمينه عجين است. من يكى دو جمله از مقدمه كتاب شرق‏شناسى را مى‏خوانم و سپس به اين مقوله كه بيان كردم، باز خواهم گشت و استنباطى را كه در اين باره دارم، بيان خواهم كرد. «شرق‏شناسى براى تعيين استراتژى خود همواره به صورت ثابتى به اين برترى موقعيت خويش كه در همه روابط غربي ها را نسبت به شرق در موقع نسبتا بالاترى قرار مى‏دهد كه هرگز دست بالاى خويش در همه امور را از دست ندهند، تكيه مى‏كند و چرا بايد غير از اين باشد، به خصوص ضعف استيلاى خارق العاده اروپايي ها را از اواخر دوره رنسانس تا زمان حاضر در پيش رو داريم.» اين قسمتى از بحثى است كه در اين كتاب مطرح مى‏كند. او گفتمانى را كه تحت عنوان شرق شناشى مطرح مى‏شود، نشان مى‏دهد كه تا چه اندازه با بافت و ساختار و تصميم گيري ها و سياست هاى غرب آميخته است و اين هم چيزى نيست كه در يك دولت در مورد آن تصميم‏گيرى شود. او مى‏گويد كه اين گفتمان و روابط قدرت در همه بخش ها و اجزاى تمدن غربى وجود دارد و خودش را در همه نهادها و اذهان جايگزين كرده و در آن جا حاكم مى‏كند. ادوارد سعيد بعد از اشغال لانه جاسوسى كتاب جالبى نوشته كه متاسفانه ترجمه نشده است. ايشان در آن كتاب مى‏گويد كه چطور وقتى كه غرب در رابطه با انقلاب اسلامى احساس خطر مى‏كند، به طور خودكار گفتمانى وسيع در جهان ايجاد مى‏كند تا آن اندازه كه حتى خودشان هم باور مى‏كنند به اين عنوان كه انقلاب اسلامى خشن و جنگ جو و متعلق به گذشته است و يا سياست هايى دارد كه با ارزش هاى انسان امروزى نمى‏خواند و همچنين نشان مى‏دهد كه چقدر اين فكر به طور گسترده در سطح جرايد و رمان ها و فيلم ها و نوشته‏هاى گوناگون آن ها مطرح است. 
آن چيزى كه به بحث ما مربوط مى‏شود، اين است كه اين گفتمان شرق‏شناسى متاسفانه مثل يك كالاى وارداتى طرفدارانى دارد
بله، ما بر اين اساس و تحليل وسيعى كه او انجام مى‏دهد، مى‏توانيم سلمان رشدى و كتابى را كه او نوشته، در مسير همين انگيزه و گفتمان در غرب بدانيم. غرب نيازمند ساختن چنين تصويرى از اسلام و انقلاب اسلامى است. اين همان چيزى است كه ما بايد نسبت به آن حساس باشيم. آن چيزى كه به بحث ما مربوط مى‏شود، اين است كه اين گفتمان شرق‏شناسى متاسفانه مثل يك كالاى وارداتى طرفدارانى دارد. خود اين فرد كه يك مسيحى فلسطينى است كه به غرب رفته و متفكر است، عنوان مى‏كند كه غرب يك دسته افراد گماشته و وابسته و عاشق خود را در شرق دارد كه همان استدلال و تحليل و برنامه‏ها را براى شناخت كشور خودشان عرضه مى‏كنند. نتيجه آن كه در گفتمان هايى از اين قبيل كه بو و رنگ شرق شناسانه دارد، ما بايد به دنبال روابطى باشيم كه هدف آن و يا نتيجه آن ايجاد سلطه غرب و استمرار اين سلطه است. در داخل گفتمان توهم توطئه هم چنين چيزى هست. يعنى مايه‏اى از شرق‏شناسى! به طور مثال در بخشى از اين مقاله گفته شده، اصلا هنگامى كه ايران به وجود مى‏آيد، در مقابل آن انيرانى هم به عنوان مخالف ايران به وجود مى‏آيد. همين طور اين توطئه‏ها را رديف مى‏كند تا به اين جا مى‏رسد و عنوان مى‏كند كه در جامعه فعلى ما هم كشور ايران و ملت ما اسير چنين انديشه هايى است. خوب، از اين نوع استدلال همه چيز مى‏تواند بيرون بيايد. اگر بگوييم ايرانى بوده، انيرانى بوده است و چنين استنباطاتى هم براى آن رديف كنيم، نتايج ديگرى هم مى‏توانيم از آن بگيريم. اگر دقت كنيم، در اين نوع استدلال منطق شرق شناسانه ديده مى‏شود. به همين دليل برداشت من اين است كه اين گفتمان يعنى گفتمان «توهم توطئه» مورد حمايت غرب و دوستان غرب است. عموما اين گفتمان به صورت افراطى از سوى افراد و گروه هاى حاشيه‏اى انقلاب مطرح مى‏شود و توسط آن ها ترويج مى‏شود. من در خصوص دلايل تاريخى بر رد اين موضوع بحثى ندارم و آن موضوع جداگانه است كه در مقالات و نوشته‏هاى ديگرى خواهد آمد و ديگران اين كار را بكنند و بنده بيشتر به جنبه كاربردى اين قضيه خواهم پرداخت كه فوق العاده مهم است. من مى‏خواهم اين مسئله را مطرح كنم كه اگر ما قبول كنيم كه عملا آن چيزى كه ما در مورد غربي ها - مخصوصا قدرت هاى بزرگ - فكر مى‏كنيم كه توطئه است و اين ها مى‏گويند توهم توطئه است و توطئه نيست، چه اتفاقى در انقلاب مى‏افتد؟ يعنى اگر اين فكر همگانى شود، اثر آن در سياست داخلى و خارجى و اقتصاد و مسائل فرهنگى ما چگونه خواهد شد؟ اين همان نكته بسيار مهمى است كه مى‏خواهم عرض كنم.
اهميت ديگر اين گفتمان آن است كه اين فكر در نقطه مقابل انديشه حضرت امام (ره) است
اهميت ديگر اين گفتمان آن است كه اين فكر در نقطه مقابل انديشه حضرت امام (ره) است. شما هيچ صفحه‏اى از كتاب صحيفه نور را ورق نمى‏زنيد، مگر اين كه توجهى به توطئه خارجى و توطئه ابرقدرت ها در آن نشده باشد. خوب، اين هم يك تناقض است. من نمى‏خواهم بگويم كه به اين دليل اين فكر بجاست، بلكه مى‏خواهم بگويم كه اهميت اين قضيه تا چه اندازه زياد است. همه مى‏دانيم كه يكى از انگيزه‏هاى بسيار قوى ملت ما در انقلاب، اعتراض به حضور بيگانگان و سلطه آنها و تجربه‏اى بود كه در چند صد سال گذشته در اين زمينه داشتند. اگر اين فكر در آن موقع مطرح بود و جا مى‏افتاد، ما هم انقلابى كلا نداشتيم. هر چند كه انقلاب رهبرى مى‏داشت و خوب عمل مى‏شد، اگر مردم احساسى نسبت به توطئه‏هاى بيگانگان نداشتند، يكى از انگيزه‏هاى نيرومند خودشان را در مقابله با رژيم سابق از دست مى‏دادند و من مى‏خواهم بگويم كه بعد از انقلاب نيز چنين است كه اگر اين گونه فكرى جا بيفتد كه از خارج از كشور توطئه‏اى نيست و همه اين ها توهم است، چنين آثارى خواهد داشت. به همين دليل به نظر من تلاش براى عموميت دادن اين فكر، مشكوك به نظر مى‏رسد. بيشتر شبيه به گفتمان هاى علمى صادر شده و منطبق بر يك روابط قدرت و با تاييد كننده روابط قدرتى كه به نفع اروپاست، به نظر مى‏آيد تا يك بحث اصولى و علمى. بنده پاراگراف ديگرى از مقاله يك نويسنده ديگر را در اين مورد مى‏خوانم و سپس به بحث اساسى خود برخواهم گشت. اين فرد هم يك مورخ متمايل به حزب توده است. او درباره توهم توطئه مى‏گويد: «اين تئاتر در ايران صحنه‏اى است كه بازيگران آن از سوى قدرت هاى خارجى كنترل مى‏شوند و نقشى كه به عهده گرفته‏اند و كلماتى كه بر زبان مى‏رانند، از خارج تعيين شده است. اين قدرت هاى خارجى گويا قادر مطلق و كاملا مسلط و واقف به همه جزئيات هستند و همه حركت هاى روى صحنه به فرمان آن ها صورت مى‏گيرد. بازيگران آن، ايرانيانى كه در صحنه سياست اند، فقط مثل عروسك خيمه شب بازى دست‏آموز و دست به فرمان نيروهاى خارجى عمل مى‏كنند. آن چه روى مى‏دهد، نه از روى تصادف و نه برحسب ابتكار لحظه‏اى و نه از اراده مستقل افراد نتيجه مى‏شود. همه چيز از قبل طراحى شده و نمايش نامه روى كاغذ آمده و كارگردان و مولف اصلى آن، همان قدرت هاى خارجى، سرنخ ها را به دست دارند. با اين ديدگاه، كارى كه براى تفسيرگر سياسى مى‏ماند، اين است كه معلوم كند كدام قدرت خارجى، كدام بازيگر روى صحنه را در اختيار خود دارد. من اين شيوه تفكر را شيوه پارانويايى در فرهنگ سياسى ايران نام گذاشته‏ام.» همه اين نويسندگان، اين طرز فكر را به همه ملت ما عموميت مى‏دهند و مى‏گويند كه چنين تفكرى در ايران هم وجود دارد و بلافاصله نتيجه نهايى اين است كه ما اين تفكر را بايد از بين ببريم و عملا اين نوع فكرها را توهم توطئه تلقى كنيم. نتيجه‏اى كه به دست مى‏آيد، چيست؟ اولا در زمينه سياست خارجى و امنيت ملى ما، اعتماد و حسن ظن به سياست ميان دولت ها و ملت ها باعث خواهد شد كه بتوانيم جهت گيري هاى تازه‏اى پيدا كنيم، در حالى كه امروزه هم در غرب ماكياول به عنوان بزرگترين فيلسوف سياسى تلقى مى‏شود و كتاب ها و نوشته‏هاى او مورد نقد و بررسى قرار مى‏گيرد و هيچ تئورى سياسى اى وجود ندارد كه اشاره‏اى بدان نكرده باشد و كتاب او پايه بسيارى از نوشته‏هايى است كه پايه عمل قدرت هاى بزرگ و سياست مداران كشورهاى غربى است. 
آيا اين گفتمان كه القا مى‏كند آن چه در جهان سياست و روابط بين الملل حكم فرماست «خدعه و قدرت» نيست، نوعى خوش باورى و گشودگى را در گارد و حفاظ و سيستم ايمنى ملت ما ايجاد نخواهد كرد؟
مثل كتاب مهم مورگنتا با عنوان «سياست بين ملت ها» كه به فارسى هم ترجمه شده است و امروزه حتى «پسامدرن ها» نيز او را فيلسوف پست مدرن قلمداد مى‏كنند. اين فردى است كه عالم سياست را مبتنى بر «قدرت و خدعه» مى‏داند در حالى كه خود غربي ها چنين پايه‏اى را براى سياست هاى خود پذيرفته‏اند و قبول دارند و تمام سمينارها و تحليل ها و استراتژي هاى ملى خود را كه ترسيم مى‏كنند، بر مبناى اصالت همين «قدرت» پايه ريزى مى‏كنند و ما مظاهر آن را در جهان و حتى همين امروز در خليج فارس مى‏بينيم. آيا اين گفتمان كه القا مى‏كند آن چه در جهان سياست و روابط بين الملل حكم فرماست «خدعه و قدرت» نيست، نوعى خوش باورى و گشودگى را در گارد و حفاظ و سيستم ايمنى ملت ما ايجاد نخواهد كرد؟ اين تنها يكى از آثار قبول شدن اين فكر است كه ما فرض كنيم توطئه‏اى نداريم، بلكه توهم توطئه را قبول كنيم. بعد از فروپاشى شوروى كه طبيعتا پيمان ورشو از بين رفته و دلايل وجودى ناتو هم از بين رفت، قاعدتا اين پيمان نظامى هم در غرب بايد از بين مى‏رفت. ولى نه تنها شاهد از بين رفتن ناتو نبوديم، بلكه شاهد پيشروى ناتو به سمت مركز اروپا بوديم. هم اكنون شاهد پيشروى آن به سمت مرزهاى خودمان در آسياى مركزى، قفقاز و و ماوراى قفقاز هستيم و بعضي ها نفوذ نيروهاى تركيه در شمال عراق را به عنوان «نفوذ ناتو» به قلب سرزمين هاى اسلامى تعبير مى‏كنند. اگر ما به اين سمت رانده شويم كه بگوييم در روابط با غرب دچار اغراق هستيم و توطئه‏اى در كار نيست و اين ها «توهم توطئه» است، بايد چشم خود را بر اين تهديدات و خطرها ببنديم و آن ها را به مسائلى حقوق بشرى و انسانى تعبير كنيم كه غرب در پى رسالتى است كه در اين زمينه دارد. فرضا صدام را مى‏خواهد آدم بكند يا اقتصاد جهانى را بر پا نگه دارد و صلح را تامين كند كه البته مى‏توانيم آثار مخرب اين فكر را در تصميم گيري ها، ديپلماسى و روابط خودمان با خارج حدس بزنيم. اگر ما توطئه را «توهم» تلقى كنيم، بلافاصله حساسيت ما نسبت به اوضاع پيچيده‏اى كه ما را در منطقه و اين حساس ترين و بحرانى‏ترين نقطه جهان محاصره كرده، از بين خواهد رفت. الان در كنار ما افعانستان وجود دارد با تمام آن مسائلى كه دامن گير آن است. پاكستان هست كه در آن هر روز عده‏اى را مى‏كشند و بين شيعه و سنى و جناح هاى مختلف درگيرى وجود دارد. به خليج فارس كه برمى گرديم، مى‏بينيم تا به حال خليج فارس اين تعداد نيروى نظامى غربى را در خويش پذيرا نبوده است. به سمت غرب كه برمى گرديم، عراق را مى‏بينيم و بالاتر از آن تركيه است كه آن جا را باز بحرانى مى‏يابيم. در جمهورى آذربايجان جاى پاى حركت هاى اسراييل و آمريكا ديده مى‏شود. به آسياى مركزى كه نگاه مى‏كنيم مى‏بينيم نزديك مرزهاى ما تحولات و دگرگوني ها و تلاش هايى براى ايجاد جاى پا جهت آمريكا و اسراييل وجود دارد. وقتى احساس ملت ما و به تبع آن سازمان ها و ارگان هاى تصميم گير دولت ما اين باشد كه دچار «توهم توطئه» هستيم و جهان، جهان امنى براى سخن گفتن و عمل كردن و ايجاد روابط دوستانه و حتى برادرانه است، طبيعى است كه آن حساسيت را نسبت به اين خطرها و تهديدات از دست خواهيم داد و در عمل به نقطه‏اى خواهيم رسيد كه نخواهيم توانست موقعيت مناسب خودمان را به عنوان يك نظام قدرتمند در مقابل اين خطرات عظيمى كه ما را تهديد مى‏كند، همچنان كه تا به حال حفظ كرده‏ايم، حفظ بكنيم. حال مى‏توانيد حدس بزنيد كه اين مسئله تا چه اندازه مهم است. بنده خاطره‏اى در اين مورد دارم كه نشان مى‏دهد اين مسئله تا چه اندازه در سطح جهان مهم است و اين نظريه و بحث «توطئه و توهم توطئه» تا چه اندازه مى‏تواند خطرناك باشد. 


تجربه ژاپن
بنده بعد از دوران مسئوليت خود، سفرى به ژاپن داشتيم كه در اين سفر به يك شهر تحقيقاتى در حوالى توكيو رفتم و از بخش تحقيقات كشاورزى آن جا بازديد كردم. با رئيس آن موسسه كه پيرمردى متخصص كشاورزى بود صحبت مى‏كردم. از او پرسيدم: شما چقدر هزينه تحقيقات كشاورزى مى‏كنيد؟ گفت: 23 ميليارد دلار. بعد بحث هاى ديگرى هم داشتيم و از جمله آن كه سوال كردم: با اين تراز مثبت در پرداخت هاى خود و اضافه‏اى كه در صادرات خود داريد و ارز زيادى كه به دست مى‏آوريد و حتى به دنبال اين امر هستيد كه در جايى سرمايه گذارى كنيد، با صرف اندكى از اين درآمدهاى سالانه خود مى‏توانيد تمام غذاى كشور خود و كبودها را تامين كنيد. پس چرا به دنبال اين تحقيقات هستيد و 23 ميليارد دلار هزينه مى‏كنيد؟ چون با دو سه ميليارد دلار مى‏شود ژاپن را پر از كالاهايى چون برنج و حبوبات و محصولات غذايى ديگر كرد، به طوري كه به هيچ عنوان احتياجى به خارج نداشته باشد. همين پيرمرد كه فردى سياسى هم نبود گفت: شما به جغرافياى ما نگاه كنيد. ما يك جزيره هستيم. اگر يك روز محاصره شديم چه؟ توجه كنيد! ژاپن كشورى است متحد غرب و يكى از نيرومندترين اقتصادها را دارد و هيچ نوع بحرانى آن را تهديد نمى‏كند و هيچ نوع مسئله نظامى در آن وجود ندارد. در ذهن فردى كه به تحقيق در زمينه كشاورزى پرداخته، اين مسئله وجود دارد. مقايسه‏اى مختصر بين آن طرز فكر و نظريه «توهم توطئه»، توطئه‏اى را در پس اشاعه اين طرز فكر القا مى‏كند! اين نظريه در جهان پرآشوب و پر خطر خاورميانه و جهان اسلام به ما توصيه مى‏كند كه خوش بين باشيم و با اين فكر كه ان شاءاللّه توهم است و توطئه‏اى در ميان نيست، چشم خودمان را به روى اهداف قدرت هاى بزرگ در منطقه ببنديم و لبخندهاى آن ها را باور كنيم. 
قبول اين گفتار و جا افتادن آن، زمينه را براى فعاليت مجدد فراماسونرى در كشور ما فراهم خواهد كرد
قبول اين گفتار و جا افتادن آن، زمينه را براى فعاليت مجدد فراماسونرى در كشور ما فراهم خواهد كرد؛ در بعضى از اصلى‏ترين مقالاتى كه در زمينه توهم توطئه نوشته شده، گفته مى‏شود: «فراماسونرى اين قدرها هم كه مى‏گويند بد نيست و اين قدرها خيانت نكرده است و اين هم جزء توهماتى است كه در اين زمينه داريم.» جا اتفادن نظريه «توهم توطئه» حساسيت ما را در مقابل اسراييل از بين خواهد برد. من از اين مقاله‏اى كه مقدمه آن را در ابتداى بحث خواندم، بخشى راجع به اسراييل جدا كرده‏ام تا بدانيد ما با چه مسئله‏اى رو به رو هستيم و چقدر مهم است. در آخر اين مقاله نوشته شده است: «متاسفانه محافل ايرانى، علاقه و توجه لازم به بررسى و شناخت سياست اسراييل را ندارند. اسراييل تا سال 1982 به پيروى از سياست خارجى بن گورين، ايران را همراه تركيه و حبشه، با هر گونه نظام سياسى دوست اسراييل مى‏دانست و عراق را دشمن اصلى. بنابراين طبيعى بود كه در اوايل جنگ ايران و عراق، مايل به كمك ايران باشد و در ماجراى «ايران - كنترا» وارد شود. اما در جريان مبارزه شيعيان لبنان و راندن آمريكا و اسراييل از بيروت، رفته رفته شيعيان و ايرانيان به عنوان دشمن اصلى اسراييل دانسته شدند.» همين طور در ادامه بحث توصيه مى‏كند: «اگر ما فكر خودمان را تعديل كرده و اين طور فكر كنيم كه اسراييل توطئه‏اى در سر ندارد و در اين زمينه فعال نيست، مى‏توانيم با آن ها رابطه داشته باشيم و دشمنى اسراييل را با خودمان از بين ببريم.» آثار قبول چنين نظريه‏اى فقط در زمينه سياسى نيست، بلكه در زمينه مسائل اقتصادى نيز موثر است. توجه كنيد كه بسيارى از اصول قانون اساسى ما، به خصوص در بحث هاى اقتصادى، بر پشتوانه‏هاى سياسى و تاريخى و وسيعى مبتنى است: اصول 43 و 44 قانون اساسى در مورد تجارت خارجى و سه بخش تعاونى، دولتى و خصوصى؛ اصل 80 و 81 قانون اساسى در مورد شرايط وام گرفتن از خارج و يا مسئله امتيازاتى كه نمى‏توانيم آن ها را به خارجي ها بدهيم و امثال اين ها. مى‏توان اذعان داشت كه بحث‏هاى مجلس خبرگان اول به هيچ وجه جنبه اقتصادى نداشتند و بيشتر دلايلى كه براى اين نوع تصميم گيري ها در آن زمينه ابراز شده، ناشى از يك تجربه تلخ دويست ساله است. ما قبل از انقلاب اسلامى يك سياست گشودگى نسبت به غرب داشتيم. سياست رسمى دولت هاى ايران قبل از انقلاب و بعد از جنگ هاى ايران و روس به اين سمت متمايل شده است كه دروازه‏هاى كشور را به سمت دولت هاى بزرگ باز كنند. بعضى مى‏گفتند به سمت شرق و بعضى هم به سمت غرب، ولى در اين مسئله اتفاق نظر بود. افرادى هم بوده‏اند كه با اين سياست ها مخالف بودند. افرادى مثل اميركبير مخالف نفوذ و حضور بيگانگان بودند. يا در جريان نهضت ملى شدن نفت، دوران مختصرى را داريم كه با اين فكر مبارزه مى‏شود. ولى مجموع سياست هاى رسمى كشور ما طى 200 سال گذشته گشودگى دروازه‏ها به سمت سياست ها و اقتصاد غربى بوده، كه البته نتايج تلخى را هم در اين زمينه ديده و لمس كرده‏ايم. خوب نتيجه آن سياست ها هم، همين انقلاب شده يعنى اگر چنين سياست هايى نبود كه ما به انقلاب اسلامى نمى‏رسيديم!
انقلاب اسلامى به دنبال انزوا نيست
 انقلاب پيروزى ايده‏هاى ديگر و جديد بر آن فكر - يعنى گشودگى كامل مقابل غرب و شرق است - انقلاب رابطه منطقى با جهان و رابطه مبتنى بر حفظ استقلال كشور و رابطه‏اى را كه در آن منافع ملت ها در نظر گرفته شده باشد، قبول مى‏كند. رابطه مبتنى بر واقع بينى را كه همان ديدن خدعه و مكر و قدرت در روابط بين المللى است قبول مى‏كند. انقلاب با روابط بين الملل ساده برخورد نمى‏كند و ان شاءاللّه بعدا همين خواهد بود. انقلاب اسلامى به دنبال انزوا نيست. دنبال انضباط در روابط و واقع بينى در اين زمينه است. ولى انقلاب گشودگى را به سوى غرب يا شرق قبول نمى‏كند. در عين حال آن فكرى كه در انقلاب پيروز مى‏شود، درست جهت مخالف آن چيزى است كه در 200 سال گذشته اتفاق افتاده است، يعنى دروازه‏ها را مى‏بنديم و سياست ها را به طور حساب شده برقرار مى‏كنيم و نسبت به تجارت خارج خود و نوع توسعه و الگوهاى اقتصادى كه انتخاب مى‏كنيم حساس هستيم و اين ها ناشى از اين احساس ناامنى در جهانى است كه به قول حضرت امام (ره) «قدرتهاى بزرگ چون گرگ هايى در يك شب سرد زمستانى هستند كه رو به روى هم چشم دوخته‏اند تا اگر يكى به خواب برود آن ديگرى او را بدرد» و اين بهترين تعبيرى است از روابط بين المللى كه - على رغم پوشش لطيفى كه روى اين قضايا كشيده شده - در جهان حكم فرماست. خوب، مى‏بينيد كه اين دو طيف ديد و نگرش كاملا با هم فرق مى‏كند و ديد دوم كه در انقلاب مطرح مى‏شود، ديدى نيست كه روابط را نقض و ارتباط را قطع كند و به دنبال تشنج زدايى نباشد و نخواهد رابطه‏اى منطقى با جهان برقرار كند و نخواهد از سرمايه‏ها و تكنولوژى و امكاناتى كه ساخته و پرداخته همه بشريت در روى زمين است استفاده كند. بلكه بحث بر سر اين است كه رفتن به اين سمت را با هوشيارى و مراقبت و با اين باور كه جهان، جهان ناامنى براى ايجاد ارتباط بر اساس خوش باورى است، انجام مى‏دهد. 
كسانى كه نظر مى‏دادند سياست هاى تعديل اقتصادى در كشور ما بهترين سياست هاست و مبلغ آن بودند و هستند، در عمل كسانى هستند كه به جنبه‏هاى سياسى و كلان اقتصاد و ارتباط آن با سياست هاى بين المللى و تهديدهايى كه ما در منطقه در پيش داريم، توجه نمى‏كنند
در زمينه اقتصاد بعد از انقلاب عده‏اى صاحب نظر پيدا مى‏كنيم كه به خاطر خوش بينى زياد به غرب و اين كه احساس مى‏كنند راجع به توطئه‏هاى خارجى توهم داريم، اصول را كم كم فراموش مى‏كنند. يكى از برادران انجمن اسلامى در اين جا بحثى در مورد عدالت اجتماعى كردند. من گمان مى‏كنم كه بخشى از بحث ها، به همين قضيه برمى گردد. كسانى كه نظر مى‏دادند سياست هاى تعديل اقتصادى در كشور ما بهترين سياست هاست و مبلغ آن بودند و هستند، در عمل كسانى هستند كه به جنبه‏هاى سياسى و كلان اقتصاد و ارتباط آن با سياست هاى بين المللى و تهديدهايى كه ما در منطقه در پيش داريم، توجه نمى‏كنند. البته امروزه دلايل بيشترى در دست داريم كه با اين نظريات مخالفت بكنيم و دليل و برهان بياوريم كه پرداختن به اين نظريات تا چه اندازه خطرناك است. يعنى با همين قبول توهم توطئه و نه توطئه، ناگهان چشم باز مى‏كنيم و مى‏بينيم كه در كام وام هاى سنگين افتاده‏ايم يا در چنبره الگوهاى توسعه‏اى كه در پشت آن قدرت هاى خارجى قرار دارند كه مى‏تواند بزرگ ترين وديعه و هديه‏اى كه از انقلاب دريافت كرده‏ايم، يعنى «استقلال» ما را در معرض خطر قرار دهد. خاور دور را نگاه كنيم. بعضى از صاحب نظران اقتصادى روى حسن نيت در سازمان هاى مختلف بحث مى‏كردند و الگوى كره و اندونزى را براى ما توصيه مى‏كردند. آن ها جزء مطالبى كه به طور مرتب در مقابل ايده‏هاى ديگر مطرح مى‏ساختند اين بود كه شما به خاور دور نگاه كنيد كه چگونه رشد كردند وقتى دروازه‏هاى خود را به سوى سرمايه‏هاى خارجى باز كردند و چگونه قدرت پيدا كردند. و ديديم كه در ماه هاى اخير غرب چگونه با حركتى سياسى و اقتصادى اين كشورها را به زانو درآورد و در عرض چند هفته قدرت خريد مردم را به نصف و حتى در بعضى كشورها چون اندونزى به كمتر از آن تقليل داد و همه اين كشورها را به سمت ورشكستگى پولى و مالى و سياسى راند و سرانجام فرامين و دستورات صندوق بين المللى پول و بانك جهانى را به آن ها ديكته كرد و بيش از پيش آن ها را در محاصره نفوذ قدرت خود قرار داد. آيا مى‏توان گفت كه در جهان توطئه‏اى نيست و توهم است؟ اتفاقا اخيرا رهبر يكى از اين كشورهاى خاور دور در صحبتى اشاره كرد كه جهان جاى امنى براى سخن گفتن نيست. يعنى ما چند كلمه زيادتر در مورد استقلال خود سخن گفتيم و آمريكا ما را ادب كرد! اين سياست ها مى‏تواند چنين خطرهايى را ايجاد كند. يعنى خطر از بين رفتن استقلال! من گمان مى‏كنم بخشى از شيفتگى ما در برابر اين گونه راه حل ها و الگوها از اين امر نشات مى‏گيرد كه ما قدرتى پيدا كرده‏ايم و نظام پابرجايى ايجاد كرده‏ايم و خطرات بزرگى را از سر گذرانده‏ايم و به خودمان اطمينان كرده‏ايم و در اين اطمينان، احساس مى‏كنيم كه ممكن است توطئه‏هاى بيگانگان نسبت به ما كم شده يا آن گونه كه اوايل انقلاب فكر مى‏كرديم - كه اين ها قدرت دارند و خطرناك هستند - الان ديگر اين چنين نيستند. يا بر ما نمى‏توانند مسلط باشند. 
راجع به تهاجم فرهنگى، مساله روشن است و بنده نمى‏خواهم بحث كنم
راجع به تهاجم فرهنگى، مساله روشن است و بنده نمى‏خواهم بحث كنم. كافى است جامعه را در نظر بگيريد و فكر كنيد كه قبول كنيم اين بحث هايى كه راجع به غرب، آمريكا و اروپا مى‏كنند، همه اين ها توهم است و توطئه‏اى وجود ندارد و تهاجمى وجود ندارد. در اين صورت معلوم مى‏شود تا چه اندازه فرهنگ، آموزش عالى، باورها و اعتقادات ما دچار دگرگونى خواهد شد. ما در اول انقلاب افرادى داشتيم - الان هم داريم - كه هدف خودشان را آن چنان بالا مى‏گرفتند كه به كمتر از «لقاءاللّه» تن در نمى‏دادند. رزمندگان و افراد حزب اللهى و نهادى و انقلابى ما براى خودشان چنين هدفى را قرار داده بودند. حال به جاى اين باورهاى مقدس بايد به اصالت لذت و مصرف گرايى كه دو مشخصه جوامع امروز غربى هستند رو بياوريم. به خصوص اگر اين موضوع را در كنار سياست هاى اقتصادى تعديلات بگذاريم كه مبتنى بر چنين انديشه و توسعه دهنده آن است. طبيعتا همين سئوالى كه آن ها مطرح مى‏كنند و ارزش هايى كه آن ها مطرح مى‏كنند، يعنى «اصالت لذت» و مصرف گرايى در جامعه خودمان رواج پيدا خواهد كرد. آن سياست ها اعم از اقتصادى و فرهنگى منجر به اين خواهد شد كه همان شعارهايى كه در غرب مطرح است، در اين جا هم مطرح شود، منتها با يك تناقض! غرب با قدرت مالى و اقتصادى اى كه دارد، وقتى اصالت لذت و مصرف را مطرح مى‏كند، قدرت پاسخگويى به آن را دارد. ميكده‏ها، عشرتكده‏ها، سينماها، ماهواره‏ها، كالاهاى مصرفى، تامين اجتماعى و نان كافى را دارد و به قيمت چپاول همه دنيا مى‏تواند قشرهاى محروم نداشته يا در حداقل داشته باشد، يا طبقات ميانى چاق و فربهى داشته باشد و حتى فاصله طبقاتى را در كشورهاى خود به اندازه‏اى قابل قبول برساند. مشكلى كه ما داريم اين است كه اگر اين شعارها و ارزش ها مطرح شود، عملا نخواهيم توانست پاسخگوى مقتضيات اعمال چنين سياست هايى باشيم. يعنى افق انتظار ملتمان را به سمت مصرف، اصالت لذت، بهره مندى هر چه بيشتر از جهان و بهره مندى از هر چيزى كه بشر خلق مى‏كند و چيزهايى كه از غرب مى‏آيد، باز مى‏كنيم. در حالى كه نه سرمايه ما، نه قدرت ما، نه ارز ما و نه اقتصاد ما قدرت پاسخگويى به اين افق انتظار را ندارند. در اين جا يك شكاف بين افق انتظارى كه در قشرهايى از مردم ايجاد كرده‏ايم و توانايي هايى كه براى ارضاى اين انتظارها داريم پديد آورده‏ايم و پايه بسيارى از تناقض ها، نابساماني ها و ناآرامي ها مى‏تواند در اين شكاف پنهان باشد كه بايد از آن احتراز كنيم. مواد بسيار ديگرى هست كه از آن ها رد مى‏شوم؛ چون مى‏خواهم از بحث نتيجه‏گيرى كنم. اگر مقوله «توهم توطئه» را به اين ترتيب تلقى كنيم كه دچار افراط نشويم، كار مفيدى است و من اصلا نمى‏خواهم در اين مورد صحبت كنم. 
در صحيفه نور دائما همه نيروهاى انقلابى ما را به عمل مى‏خوانند، نه به غير عمل. همه را به انقلاب مى‏خوانند، نه گريز از انقلاب
اين همان چيزى است كه از اول انقلاب حضرت امام (ره) فرموده‏اند. در صحيفه نور دائما همه نيروهاى انقلابى ما را به عمل مى‏خوانند، نه به غير عمل. همه را به انقلاب مى‏خوانند، نه گريز از انقلاب. همه را به مبارزه و فعاليت و درگيرى و نوآورى و خلاقيت مى‏خوانند، نه به اين صورت كه «تكليف و سرنوشت شما از خارج القا مى‏شود و در نتيجه بايد منفعل باشيد و منتظر سرنوشت باشيد»! چنين چيزى نداريم. اگر مختصرش در تاييد اين فكر باشد، مى‏توانيم آن را توجيه كنيم. ولى مقالات اصلى و نوع تبليغى كه در آن مى‏شود اين هدف را تعقيب نمى‏كنند. در مقابل آمريكا و قدرت هاى خارجى، آن ها دائم مى‏گويند ما در مورد غرب و آمريكا و اسراييل دچار توهم توطئه هستيم و در واقعيت بيرونى توطئه‏اى نيست و شما آسوده‏ايد. من اين را به ورود ويروس هايى به بدن كه قدرت ايمنى آدم را از او سلب مى‏كند، تشبيه مى‏كنم. وقتى ويروس «اچ.آى.وى» وارد بدن مى‏شود، انسان در مقابل يك ذكام هم آسيب‏پذير مى‏شود و ممكن است در مقابل يك سرماخوردگى جان ببازد و در مقابل همه نوع امراض، در معرض خطر قرار گيرد. يعنى وقتى سيستم ايمنى فرو ريخت. عملا بدن نخواهد توانست به طور خودكار در مقابل انواع باكتري ها، ميكروب ها، مسائل محيطى و آب و هواهاى گوناگون مقاومت كند. جامعه‏اى كه در اين جهان پرآشوب و در برابر قدرت نمايى قدرتمندان، احساس آشوب نكند و به اين فكر كشيده شود كه «اين ها توهم است»، در وهله اول سيستم ايمنى خودش را از دست خواهد داد. او در مقابل هر توطئه و تهديد كوچكى در آينده، در معرض خطر قرار خواهد گرفت. يك بحران شبيه افغانستان يا عراق يا خليج فارس يا در مرزها، و يا يك بحران داخلى همچون اعتياد و هر چيزى ديگرى مى‏تواند اعتماد به نفس او را از بين ببرد و او را دچار مشكلات اساسى بكند. شبيه بوكسورى كه او را داخل رينگ مى‏اندازيم و به او مى‏گوييم: «نترس، رقيب بر اساس قرار داد قبلى، ضرباتش را بر تو وارد خواهد كرد.» به اين ترتيب گارد او را باز مى‏كنيم. فردى كه با چنين حالت خوش بينانه‏اى وارد رينگ بوكس شود، طبيعى است كه له خواهد شد و از بين خواهد رفت. در خصوص روابط بين المللى هم حساسيت به توطئه بيگانگان يك سيستم ايمنى است كه ملت ما در ظرف دويست سال تجربه خون و آتش و خدعه خوردن و مكر ديدن و خيانت هاى متوالى تحمل كردن، به دست آورده است. اين تجربه به بهاى كم به دست نيامده است. بر سر اين مساله اميركبيرها و قائم مقام‏ها را از دست داده‏ايم. به بيراهه كشيده شدن انقلاب مشروطه را داريم و دوران ديكتاتورى رضا شاه و محمدرضا را در اين كشور داريم. ما در اين كشور نفوذ آمريكا و مستشاران آمريكايى و غارت سرمايه‏ها و ثروت هاى ملتمان را داشتيم. ما در دويست سال گذشته هر لحظه تحقير شده‏ايم و به ما سيلى زده‏اند و ما را در جهان تحقير كرده‏اند. طبيعتا در اين مدت يك سيستم ايمنى در درون خودمان ايجاد كرده‏ايم كه نتيجه اين رنج ها و دشواري ها و شهيد دادن ها و مقاومت كردن هاست. 
بنده مسئله نگاه به توطئه‏هاى خارجى را به عنوان يك نظر افراطى تلقى نمى‏كنم
ما الان با اين فرضيه، اين توصيه را مى‏كنيم: «اين سيستم ايمنى و اين تجربه تاريخى را از بين ببريد. شما بر تجربه تاريخى 200 سال گذشته تكيه نكنيد و در اين زمينه واقع بين نباشيد.» بنده مسئله نگاه به توطئه‏هاى خارجى را به عنوان يك نظر افراطى تلقى نمى‏كنم. عين واقع بيني تلقى مى‏كنم و عدول از آن به معناى سرنگون شدن و رفتن به مصاف خطرهاى بزرگ است. همان طور كه اشاره كردم، اين مسئله به هيچ وجه با برقرارى روابط خلاق و قدرت مندانه با تمام جهان تناقض ندارد. بحث بر سر نوع ديد و نگرش به مسائل است. براى اين كه بحث را تمام كنم، دو سه جمله از دو شخصيت مى‏خوانم. يكى نماينده فكرى كه آن را سياست رسمى 200 سال گذشته مى‏دانم و ديگرى چند نقل قول از حضرت امام (ره). اولين جمله را از ميرزا ملكم خان نقل مى‏كنم. وقتى اين مطلب را بخوانم خواهيد ديد كه اين فكر خيلى غريب به نظر نمى‏آيد و مربوط به يك فرد نيست، بلكه پايه سياست اقتصادى و سياسى ما در 200 سال گذشته است كه بر چنين تصورى از جهان استوار بوده است. «سبب عمده عداوت و نفرت ملل فرنگستان نسبت به دول آسيا، اين است كه مى‏گويند: دول آسيا يك قسمت ممتاز كره زمين را به واسطه عدم امنيت مالى و جانى، غرق درياى ذلت و ننگ بنى آدم ساخته‏اند. دول فرنگستان به واسطه همين علوم، امنيت مالى و جانى و ضبط و تصرف كل ممالك آسيا را حق آسمانى و وظيفه حقه خود قرار داده است. دول بازرگان اروپا نمى‏توانند آسيا را در حال ركود و عقب ماندگى باقى گذارند، زيرا پيشرفت آن ها به توسعه و ترقى تمام قسمت هاى جهان بستگى دارد. به همين دليل دول اروپا صميمانه خواهان پيشرفت ايران مى‏باشند. ملل فرنگستان در ممالك ما هيچ كار و مقصودى ندارند مگر ازدياد آبادى و توسعه تجارت دنيا. بقاى كشورهاى عقب مانده براى اروپا غير قابل تحمل است و هنگامى كه يك دولت اروپايى يك كشور آسيايى را تصرف مى‏كند، به خاطر لذت پيروزى و غارتگرى نيست، بلكه بيشتر براى بازرگانى و سود متقابل است. از ماليات هند يك دينار عايد خزانه انگليس نمى‏شود و بدين ترتيب از ميان بردن كشورهاى عقب مانده را مى‏توان صرفا حكم عدالت و تقدير الهى دانست.» اين يك فكر است. در مقابل اين فكر، اين جمله را از حضرت امام (قدس سره الشريف) مى‏خوانم: «من نمى‏گويم تمدن اروپايى را نگيريد. آن چه آن ها مى‏خواهند به ما بدهند، تمدن نيست، بلكه چيزى است كه ما را تباه مى‏كند كه دروازه تمدن بزرگ به ما داد. ما از غرب بد ديده‏ايم. ما را تباه كردند.» اين جمله حضرت امام (ره) است. باز يك جمله ديگر از آن فرد متعلق به دوره قاجار مى‏خوانم. چون اين فكر، «تيپ» است. و هم اكنون هم نظاير آن را مى‏توان ديد و نظريه توهم توطئه همين تيپ فكر را ايجاب مى‏كند: «از براى آبادانى ايران كمپاني ها را بايد از خارج آورد. عقلاى ايران هنوز بر اين عقيده هستند كه كمپاني هاى خارجى ايران را خواهند گرفت. در اين عقيده يك دنيا جهالت هست. حضور يك شركت خارجى بيش از يك فرد خارجى براى ما ضرر و زحمت نخواهد داشت. اگر ايران بخواهد تنها و منزوى باقى بماند و مثل خيوه و بخارا مرزهاى خود را ببندد، ولى تازه بعد معلوم خواهد شد كه باز هم از حمله و تجاوز مصون نيست زيرا يك دزد مى‏تواند حتى به خانه‏اى كه خيلى خوب محافظت مى‏شود، داخل شود. در اين صورت بايد اولياى دولت عليه راه هاى آهن، عمل معادن و بانك ها و جميع كارها و بناهاى عمومى را بلا ترديد محول به كمپاني هاى خارجى نمايد.» در چند سطر بعد مى‏نويسد: «دولت ايران بايد هر قدر مى‏تواند به كمپاني هاى خارجى امتياز دهد. اعطاى اين امتيازات نبايد يك مرحمت و سخاوت تلقى شود، بلكه برخلاف، دولت ايران بايد متشكر و خوشبخت باشد كه شركت هاى خارجى براى بهره بردارى در خاك او حاضر مى‏شوند و اين حق‏شناسى بايد حاكم بر جريان كليه مذاكرات باشد.» خوب، شما در بن اين فكر، به عوض اين كه به يك الگوى برخاسته از اقتضائات داخل كشور، توانايي ها، نيروى كار و خلاقيت كشور بربخوريد، اساس را بر گشودگى كامل دروازه‏هاى كشور بر بيگانگان مى‏يابيد و متاسفانه هستند كارشناسانى كه افكار آن ها ميرزا ملكمى است و نظير او فكر مى‏كنند. معناى سخن بنده آن نيست كه ما در ارتباط پولى و مالى با جهان قرار نگيريم. بحث دو ديد كاملا متفاوت در اين زمينه است. شما به اين سرمايه‏ها چگونه نگاه مى‏كنيد؟ چگونه به اين طرح ها نگاه مى‏كنيد و چه قصدى را پشت اين ها مى‏يابيد؟ او هر كس را كه از دولت ايران يك امتيازى مى‏خواست، توصيه مى‏كرد و هم او مى‏نويسد: «دولت مى‏گويد: به من چند مى‏دهيد؟ دولت اغلب اوقات صد قسم منفعت را از ايران در آن واحد محو مى‏كند. هيچ گونه منفعت فورى از يك امتياز نبايد توقع داشت زيرا رفاهى كه خود به خود از آن حاصل مى‏شود، براى مملكت بى حد و اندازه است. در مورد منابع طبيعى دست نخورده، دولت نبايد سهمى از منافع استقراض را مطالبه كند، زيرا به طور غير قابل شناخت، منفعت آن به مملكت و مردم خواهد رسيد.» خوب، اين يك ديد است. ما ديد ديگرى داريم كه باز از حضرت امام (ره) نقل كنم و بحث را خاتمه دهم. اين به عنوان يك ديد، يك راه حل، يك كلمه قصار كه مى‏تواند در انواع مختلف سياست ها به كار رود و بنده اين سخنان را از ايشان پايه‏اى براى هر گونه ارتباط با قدرت هاى بزرگ مى‏يابم. ايشان مى‏فرمايند: «ملت هاى مسلمان بايد اصل را بر دشمنى و فريب ابرقدرت ها با خود بگذراند، مگر آن كه خلاف عينى و عملى آن را مشاهده و لمس و باور نمايند.» جمله آخر از ايشان اين كه: «شكست آمريكا از همه بيشتر بود، لذا دسيسه او هم بيشتر است.»





قدرت ما براي فهم آنچه باعث بروز چهره‌اي درخشان چون شهيد بهشتي و ديگر يارانش بوده است دشوار شده است
از هفته گذشته در آستانه شهادت شهيد دكتر بهشتي و فاجعه هفتم تيرماه قرار گرفته‌ايم. در فضاي شهر تهران پوسترها و تصاويري از شهيد بهشتي مشاهده مي‌شود. وقتي كه برادران مؤسسه مطالعات دين و اقتصاد از من خواستند كه در اين مراسم شركت كنم و در مورد شهيد بهشتي صحبت كنم در انديشه بودم كه در اين مراسم به چه نكاتي اشاره داشته باشم. يك ايده‌اي از اين تصاويري كه در سطح شهر نصب شده بود گرفتم و فكر كردم بحثم را از آنجا آغاز كنم. همان‌‏طوري كه دوستان اطلاع دارند, من در حال حاضر با يك فضاي هنري نيز آشنا و فعال هستم ؛ لذا به اين جهت بحثم را در اين رابطه با يك تمثيل و يك مثال آغاز مي‌كنم.
 يك نقاش برجسته فرنگي كه در دو سه دهه اخير در فضاي هنري غرب بسيار تأثيرگذار بوده يك‌‏سري نقاشي دارد كه از شخصيت‌هاي مختلف به تصوير كشيده است، اين نقاشي‌ها ابتدا بدين صورت است كه تصويري از يك شخصيت مي‌گيرد و يا انتخاب مي‌كند. اين تصوير در متن يك حادثه و اتفاق است كه به خوبي واقعيت و اهميت و رابطه آن شخص در محيط سياسي، اجتماعي را به نمايش مي‌گذارد، بعد اين نقاش مي‌آيد از اين تصوير اصلي با يك فيلتر يك كپي بر مي‌دارد، سپس از آن كپي، كپي‌هاي ديگري گرفته مي‌شود. مثلاً به 10 يا 20 كپي كه رسيد، آنها را در كنار هم قرار مي‌دهد، در نهايت وقتي شما اين تصاوير را در مجموع كنار هم قرار مي‌دهيد نشان‌دهنده‌ اين مسئله است كه تصوير آخري از تصوير واقعي از عكس اوليه به كلي فاصله گرفته است و فضاي واقعي آن عكس اصلي مي‌باشد. 
به قول امروزي‌ها يك شكل هنري كه هيچ ربطي به واقعيت بيروني ندارد و درواقع هيچ رابطه‌اي با واقعيت امروزي در جامعه آنها ندارند. اين نقاش براي اين‌‏كه به خوبي هدف خودش را نشان دهد، در مورد چند چهره اين موضوع را امتحان كرده است. همچنين, او در مورد اشيايي كه مورد معامله و تجارت نيز قرار مي‌گيرد, اين سبك را اجرا كرده است. بعضاً از يك جعبه بيسكويت يك عكس كامپيوتري گرفته و بدين شكلي كه عرض كردم كپي تهيه شده و سپس آنها را در كنار هم قرار داده است. اين مجموعه عكس تبديل به يك نقاشي شده كه با تغيير نشانه‌هاي هنري و زيباشناسي ارتباط برقرار مي‌كند ؛ ولي ديگر ارتباطي به غذا و ايجاد فضايي براي انسان كه راهنمايي براي استفاده از اين مواد غذايي باشد و يا مشخصات اين كالا را معرفي كند، ندارد.
 آن چيزي كه ما در رابطه با شخصيت‌هاي تاريخي و مؤثر و همچنين شخصيت‌هاي سياسي و مؤثر در ابتداي انقلاب اسلامي داشتيم, بي‌شباهت به تمثيلي كه نقاش مورد اشاره دارد، نيست. من فكر مي‌كردم در رابطه با بزرگداشت هفتم تير و شخصيت بزرگوار آن حادثه يعني شهيد بهشتي، تصويري كه ما در سال 1361 براي بزرگداشت ايشان داشتيم و در سال‌هاي 62 و 63 تا الان داشتيم, سال به سال فرق كرده است.
 به نظر مي‌رسد, قدرت ما براي فهم آنچه باعث بروز چهره‌اي درخشان چون شهيد بهشتي و ديگر يارانش بوده است, به علت فاصله گرفتن نظام ارزشي جديد، پيش‌داوري‌هاي كه به دنبال اين فضاهاي جديد و اتفاقات گوناگوني كه حادث شده واقعاً دشوار شده است ؛ لذا انديشيدن به اين مسئله بسيار مهم است، اين سرنوشت غلط نه ربطي به چهره شهيدبهشتي دارد و نه به قانون اساسي مربوط مي‌شود. 
مشاهده مي‌فرماييد همين قانون اساسي چگونه در جريانات سياسي مختلف دستخوش تفاسير گوناگون مي‌شود و وضعيتي پيش آمده كه افق فكري ما با افق فكري كساني كه نشستند و اين قانون اساسي را تنظيم كردند، فاصله زيادي گرفته و ايجاد ارتباط بين اين افق‌ها بسيار دشوار شده است. 
بدين اساس به نظر مي‌رسد كه واكاوي اين مسئله كه چرا چنين اتفاقي پديد آمده است بسيار مهم تلقي شود، بحثي كه من در اين فرصت كوتاه و به طور خلاصه ارايه خواهم كرد, اشاره به يكي از مواردي است كه همه ما را بدين جا كشانده است و به نظر من از اهميت و ويژگي‌ خاصي برخوردار است. 
من در اينجا به يكي از اصول قانون اساسي و تطبيق آن براساس آنچه در ابتدا عرض كردم با وضعيت فعلي خواهم پرداخت كه اين مسئله به مرحوم دكتر شريعتي و همه عزيزاني كه در اين روزها براي آنها چنين مراسمي برگزار مي‌‏شود و در رأس آن شهيد بهشتي است، برمي‌گردد. 
قبل از انقلاب اسلامي دوستاني كه آن دوران را به خاطر دارند، به خوبي مي‌دانند كه بعد از كودتاي 28 مرداد توجه خاصي در گروه‌‌هاي سياسي به اوضاع مردم پيدا شد. هرچه به سال‌هاي پيروزي انقلاب اسلامي نزديك‌تر مي‌شديم اين توجه به مردم با شدت بيشتري اهميت پيدا مي‌كرد. 
كساني كه در مقابل رژيم بودند, در حقيقت نگاه به مردم و اتصال به مردم در جهت آگاهي از وضعيت آنها را يك فضيلت برمي‌شمردند و حتي اين مسئله به تدريج در قلمرو حركت‌هايي كه در مقابل رژيم مي‌شد، به يك محور اصولي تبديل شد و شايد در نزديكي پيروزي انقلاب يك حالت اغراق‌آميز هم به خود گرفت. شما اگر آن دوران را نگاه كنيد؛ خواهيد ديد كه افراد و سياست‌مداران مقابل رژيم سعي داشتند متخلّق به اخلاق حسنه باشند، خودشان را شبيه مردم كنند، سفره‌هايشان را كمرنگ كنند، ماشين‌هاي لوكس خود را از مدار خارج كنند و رفتارهايشان مثل توده‌هاي مردم باشند. حتي لباس‌‌هايشان، گفتارشان مثل مردم عادي باشد و در هر گفتار و صحبتي يك مثال در چنته داشته باشند. 

كتاب‌هاي استاد شهيد مطهري و همچنين نوشتارها و گفتارهاي شهيد بهشتي تماماً ‌معطوف به حل مشكلي از مردم و براي حل مسايل مردم و جامعه است
از وضعيت واقعي مردم، آن چيزي كه به طور هستي‌شناسانه در جامعه اتفاق مي‌افتد، اگر دوستان دقت كنند مباحث نظري هم كه در آن موقع مطرح مي‌شد، معطوف به يك سلسله امور واقعي و مربوط به زندگي مردم بود يعني داخل چارچوب مجموعه نظرات انتزاعي در كتاب‌ها به اصطلاح نوشته نمي‌شد و اين رخداد در همه گروه‌ها اعم از چپ و راست تحقق داشت ؛ البته گروه‌هاي مذهبي در برقراري ارتباط با مردم موفق‌تر بودند. در اين راستا گروه‌هاي مذهبي در حوزه اقتصاد كتاب‌هايي را مثل مالكيت در اسلام(مرحوم طالقاني)، اقتصاد اسلامي، اقتصادنا، جامعه بي‌طبقه توحيدي و امثال اينها منتشر كردند. 
در تمام اين كتاب‌ها يك نوع رجوع به وضعيت مردم وجود دارد, يعني به هيچ‌وجه اين كتاب‌ها، كتاب‌هاي انتزاعي نيستند. كتاب‌هاي استاد شهيد مطهري و همچنين نوشتارها و گفتارهاي شهيد بهشتي تماماً ‌معطوف به حل مشكلي از مردم و براي حل مسايل مردم و جامعه است و يا حداقل با اين انتظار و ادعا نوشته شده است كه مي‌شود اين مسايل را حل كرد. 
من كاري به محتواي اين‌گونه كتاب‌ها ندارم ؛ اما در اصل اين نكته وجود دارد كه اين كتاب‌ها در درونشان مسئله ارتباط با مردم و حل مشكلات آنها به عنوان يك فرض تلقي شده است. كساني كه اين كتاب‌ها را نوشته‌اند به نظر مي‌رسد، مي‌خواند نشان دهند كه بحراني در وضعيت مردم عادي وجود دارد و در همين دوران است كه واژه‌هايي مثل مستضعف و امثالهم از درون قرآن بيرون كشيده مي‌شود و اهميت پيدا مي‌كند و در چنين فضايي است كه اين واژه‌ها معاني خود و برجستگي‌هاي خود را آشكار مي‌سازند و واسطه قرار مي‌گيرند تا نيروهاي فعال سياسي از اين طريق به بيان ديدگاه‌‌هاي خود بپردازند و تلاش آنها منجر به برقراري رابطة مستحكم بين آنها و مردم شود. 
اين حالت به قدري شديد مي‌شود كه اگر آن زمان را به ياد داشته باشيد, قبل از انقلاب و به ويژه در آستانه انقلاب اسلامي منجر به يك نهضت ساده‌‏زيستي در ميان همه گروه‌هاي سياسي شد تا جايي كه مخالفت با تجمل‌گرايي تبديل به يك شعار همگاني شد و همه به هم انتقاد مي‌كردند كه چرا ساده‌زيستي را رها كرده‌ايد، چرا فلان اسراف صورت گرفته است و اين مسئله تا بدانجا كشيده شد كه حتي بعضي از گروه‌هاي چريكي شب‌ها فرش‌ها را كنار مي‌زدند و روي زمين دراز مي‌كشيدند و زندگي مي‌كردند. 
اين‌‏ها همه تابع فضايي بود كه در آن روزها ايجاد شده بود. من برداشتم اين است كه در كنار همه بصيرت‌ها و مطالعات ارزشمند و تلاش‌هاي فكري صورت گرفته از سوي بزرگان، مجموع نظراتي كه اول انقلاب موجب پيروزي شد و نهايتاً چنين نظراتي بعداً‌ در قانون اساسي تبلور يافت. در چنين فضايي مطرح شده و درحقيقت بندبند اصول قانون اساسي در اين چارچوب شكل گرفت. 
همچنين, كتاب مواضع ما كه در حزب جمهوري اسلامي تنظيم شد و مرحوم شهيد آيت‌الله دكتر بهشتي در تهيه آن نقش محوري داشت، حتي در آن كتاب نيز ارتباط با مردم و وضعيت سرنوشت مردم در اولويت‌هاي اصلي چه به صورت آشكار و چه به صورت پنهان قرار گرفت. 
اين يك اصل بود كه حتي گروه‌هاي چپ هم شعار آن را مي‌دادند ؛ اما آنها مردم مستضعف را فقط در طبقه كارگر بلوكه كردند. آنها آمدند طبقه كارگر را از اسلام، مليت، فرهنگ بومي‌اش جدا كردند و او را تبديل به يك شخصيت بين‌المللي و به اصطلاح جامعه‌شناسان، ‌نمونه آرماني درآوردند, به همين دليل هم شكست خوردند و نتوانستند با كارگران هم ارتباط برقرار كنند. 
چرا كه آنها جامعه كارگري را متعلق به ايران با يك سابقه تاريخي و ريشه‌هاي مذهبي و فرهنگي به شمار نمي‌آوردند. يك گروه چريكي در اوايل انقلاب در كردستان با مشي مسلحانه شروع به فعاليت كرد، آن هم در استاني كه كارگر به معني مصطلح خودش اساساً وجود نداشت و آنها خودشان را نماينده پرولتاريا مي‌ناميدند حتي حزب دمكرات كردستان را نماينده خرده بورژوا مي‌ناميدند و دچار خيال‌پردازي‌هاي فراوان شده بودند ؛ البته گروه‌هاي 
مذهبي توفيقات بيشتري در برقراري ارتباط با مردم داشتند. 

به تدريج از تصويرهاي اول انقلاب از انديشه‌هاي آن زمان و وضعيت آن موقع فاصله گرفته‌ايم
به نظر مي‌رسد؛ ما به تدريج از تصويرهاي اول انقلاب از انديشه‌هاي آن زمان و وضعيت آن موقع فاصله گرفته‌ايم. عكس‌هايي كه از آقاي بهشتي گرفته‌ايم مرتب با فيلترهايي براساس گرايش‌هاي سياسي و مصلحت‌هاي زمانة خودمان كپي گرفته‌ايم كه در نتيجه منجر به بروز خطراتي در اين جريانات شد. ما توليد انبوهي از اطلاعات و تحليل‌ها را داشتيم كه به تدريج جنبه‌هاي اخلاقي و انساني آن را كه در ارتباط با وضعيت واقعي مردم داشت، حذف كرده و كنار زديم و به جاي آن رويه‌هاي ديگري انتخاب كرديم. 
بحث اصلي‌مان فقط بر GNP، رشد تورم به صورت تدريجي و بسياري از اصلاحات كه البته در علم اقتصاد نيز بسيار مهم است، معطوف شد، بدون آن‌‏كه به محتوي و نسبت آن با زندگي واقعي مردم توجه كنيم. من پس از پايان دوران مسووليت به علت علاقه‌اي كه به گزارش‌‏هاي اقتصادي داشتم, مقايسه‌اي را بين گزارش‌‏هاي تهيه شده در سال‌هاي اوليه و بعد از آن انجام دادم. 
همان‌طور كه مطلعيد هر ساله گزارش‌‏هاي اقتصادي توسط سازمان مديريت، بانك مركزي و وزارت اقتصاد و دارايي استخراج مي‌‏شود‌. اين گزارش‌‏ها در سال‌هاي اوليه انقلاب اگر مقايسه كنيد، مي‌بينيد كه ابتدا يك مقدار به نظرها و شعارها مثلا ً‌اشاره به انقلاب، صدور انقلاب و وضعيت مستضعفان مي‌پرداخت و توجه حاكميت را جهت رسيدگي به امور مردم در مقدمات اين گزارش‌‏ها جلب مي‌كرد و سپس به جداول، رشد شاخص‌ها و ارقام و GNP، ميزان واردات، صادرات، صدور نفت، تراز پرداخت‌ها مي‌پرداخت. در واقع اين گزارش‌‏هاي رسمي نيز در ارتباط با امور واقعي و نقش آنها در ميان مردم مستضعف انتشار مي‌يافت ؛ ولي به تدريج اين گزارش‌‏ها به اصطلاح از اين جنبه‌هاي به قول امروزي‌ها احساسي خارج و حذف شد. 
من به ذهنم مي‌آيد اين تصاوير نهايي، يعني اين گزارشي كه نزديك به26 سال از شهادت شهيد بهشتي و قريب 30 سال از پيروزي انقلاب مي‌گذرد، ارايه مي‌‏شود، در آن اين اتفاق افتاده كه به تدريج ما يك تصوير گرفتيم يك گزارش را انتشار داديم، همان مثالي كه در مورد آن نقاش اشاره كردم در نظر بياوريد، به دنبال هم از آن كپي گرفتيم، به تدريج به يك مفاهيم كاملاً‌ انتزاعي منتقل شديم و بابت آنها جنگ و دعوا راه انداختيم ؛ البته من فقط در حوزه گروه‌هاي سياسي مطرح مي‌كنم نه در حوزه مردم عادي و در نتيجة آنچه كه در اينجا در عينيت خود اتفاق افتاده حضور مردم است. براي همين است كه فقط آماري كه امروز ما نگاه مي‌كنيم و در آن موقع توجه به اين آمار موجب برانگيختن احساسات ما مي‌شد و حتي موجب بدحالي مسوولان مي‌شد، الان ديگر وجود ندارد. 
چند روز قبل يكي از روزنامه‌ها عكس دختري را به چهره و صورت سياه و كثيف و با كيسه‌اي بر پشت در خيابان‌هاي تهران نشان مي‌داد و به نقل از يك مقام مسوول مي‌گفت 20 درصد كودكان تهران كارتن‌خواب هستند. من گمان نمي‌كنم در جمهوري اسلامي حتي در بين دوستان و ‌آشنايان شهيد بهشتي اين عكس بتواند مانند اول انقلاب خيلي اثرگذار باشد، يعني ما اين خبرها را مي‌شنويم، اين عكس‌ها را مي‌بينيم، اين آمارها را ملاحظه مي‌كنيم ؛ ولي از كنارش به راحتي عبور مي‌كنيم. 
اگر اين تغييرها، اين قلب‌شدن‌ها و اين دگرگوني‌ها، اين تبديل واقعيت به واماندگي، اگر اثري در سرنوشت كشور و انقلاب و مردم نمي‌داشت مسئله بي‌اهميتي بود ؛ ولي اگر دقت كنيم، مي‌بينيم اين دگرگوني‌ها و دگرديسي‌ها و اين فاصله‌گرفتن از انقلاب اسلامي و بسياري از شعارهاي خود و تهي شدن از آن‌ها چه مسايل و مشكلاتي را پيش خواهد آورد. آن موقع اهميت مسئله و قضيه را درك خواهيم كرد. 
من در اين راستا به تعدادي از بندهاي اصل 43 قانون اساسي اشاره مي‌كنم. من فكر مي‌كنم اين اصل به قدري با اهميت و سرنوشت‌ساز براي انقلاب اسلامي است كه قاعدتاً بايد ساير اصول قانون اساسي به هنگامي كه مورد تفسير واقع مي‌شود با رجوع به اين اصل و ملاحظات اين اصل تفسير شود. 
من در اينجا به يك خاطره نيز اشاره مي‌كنم. موقعي كه بحث تغييراتي قانون اساسي در سال 68 در محضر امام (ره) مطرح شد و در آن موقع نيز در مورد ضرورت تغيير بعضي از اصول قانون اساسي مسايلي مطرح مي‌‏شد، حضرت امام(ره) يكي از علت‌هايي كه ايشان فقط 10 موضوع خاص را به مجلس بازبيني قانون اساسي ارجاع فرمودند و مقرر شد در آن چارچوب حركت شود، بدين جهت بود كه به مباني معطوف‌كننده قانون اساسي با نيازهاي مردم يعني به آن اصول دست‌‏بردي زده نشود و اين اصول دست‌‏كاري نشود، اين بحثي بود كه ما در جلساتي كه در خدمت ايشان داشتيم دوستان مطرح مي‌كردند ؛ ولي حقيقت اين است كه واقعيت‌هاي اجتماعي بيرون دگرگوني‌هاي متفاوت اين اصول قانون اساسي را تا مرحله ناديده گرفتن پيش برده است.

ريشه كن كردن فقر و محروميت و برآوردن نيازهاي انساني در جريان رشد با حفظ آزادگي او، از جمله ضوابطي است كه اقتصاد جمهوري اسلامي براساس آن استوار مي‌شود
ببينيد اهداف جمهوري اسلامي در زمينه اقتصادي در اصل 43 قانون اساسي چگونه مطرح شده است. براي تأمين استقلال اقتصادي جامعه و ريشه‌كردن فقر ؛ البته اينجا نگفته فقر درازكش كه اين روزها در روزنامه‌ها اخيراً‌ آمده است و يا نگفته است خط بقاء كه حتي از خط فقر رد شده و گفته مي‌شود جمهوري اسلامي بايد در حدي كه يك بخور و نميري در حد 40 و 50 هزار تومان به فقرا بدهند، فقط به شكلي كه زنده بمانند، گويي كه مسووليت ما تمام شده است. ريشه كن كردن فقر و محروميت و برآوردن نيازهاي انساني در جريان رشد با حفظ آزادگي او، از جمله ضوابطي است كه اقتصاد جمهوري اسلامي براساس آن استوار مي‌شود.
من به دو سه بند از 9 بند اصل 43 اشاره مي‌كنم، به تمام اين بندها مجموعاً با اين زاويه نگاه كنيد كه كمي خودمان را منتقل كرده‌ايم به افقي كه در آن زمان نوشته شده است و يا به عبارتي خود را به آن زمان پيوند بزنيم. در بند 1 چنين آمده است:
 
1- تأمين نيازهاي اساسي، مسكن، خوراك، پوشاك، بهداشت، درمان، آموزش و پرورش و امكانات لازم براي تشكيل خانواده براي همه. اين يك هدف است، يك اصل قانون اساسي است. مشروعيت نظام و جمهوري اسلامي بر اين اصول استوار است. همچنين براساس اين ادعا شكل گرفته است (معني‌اش اين نيست كه از فرداي انقلاب همه اينها را داشته باشيم) معني اين اصل اين است كه اين نظام تا زماني كه جمهوري اسلامي است و اين قانون اساسي را قبول دارد، نمي‌تواند از اين هدف دست بردارد و به هدف‌هاي كمتر از اين قانع بشود نه تا آن اندازه پايين بيايد كه حتي به خطر فقر هم قانع نشود و به خط بقاء در رابطه با مستضعفان برسد. 

2- يكي از مهمترين اصولي كه دوستان با مسايل اقتصادي آشنايي دارند و مي‌دانند چه مباحث سنگيني پشتوانه بند 2 مذكور وجود داشته و شهيد بهشتي اين را به عنوان يك راه‌حل اساسي ارايه داده است. 
در اين بند چنين آمده است: 
تأمين شرايط و امكانات كار براي همه به منظور رسيدن به اشتغال كامل و قرار دادن وسايل كار در اختيار همه كساني كه قادر به كارند ولي وسايل كار ندارند. در شكل تعاوني، از راه وام بدون بهره يا هر راه مشروع ديگر كه نه به تمركز و تداول ثروت در دست افراد و گروه‌هاي خاصي منتهي شود و نه دولت را به صورت يك كارفرماي بزرگ مطلق درآورد. اين اقدام بايد با رعايت ضرورت‌هاي حاكم بر برنامه‌ريزي عمومي اقتصاد كشور در هر يك از مراحل رشد صورت گيرد. 
آنچه اهميت دارد بحث كرامت انساني است
ملاحظه مي‌فرماييد آنچه اهميت دارد بحث كرامت انساني است، بحث كساني بود كه نيروي كار را به جيره نان با شرايط ويژه و ارزان مي‌فروختند و به دام فقر، فحشا و نداري و عدم برخورداري از كرامت‌هايي كه انسان بايد داشته باشد، مي‌غلتاندند. بنابراين اين اصل براي اين منظور در اصول قانون اساسي گنجانده شده است كه دائماً نظام جمهوري اسلامي معطوف به اين جهت باشد. اين حقوق را به عنوان يك حق براي مردم اعلام كرديم و وقتي از آنها رأي گرفتيم و آنها امضاء كردند و سپس اين حقوق را در قانون اساسي قرار داديم درحقيقت اعلام كرده‌ايم نظام مي‌خواهد پشت اين اصول محكم بايستد. 
به بند سه اين اصل نيز اشاره مي‌كنم، در اين بند چنين آمده است: 
«تنظيم برنامه‌هاي اقتصادي كشور به صورتي كه شكل و محتوي و ساعات كار چنان باشد كه هر فرد علاوه بر تلاش شغلي، فرصت و توان كافي براي خودسازي معنوي، سياسي و اجتماعي و شركت فعال در رهبري كشور و افزايش مهارت و ابتكار را داشته باشد» اينجا دموكراسي را به يكسري اهداف معيشتي و اقتصادي عميق پيوند مي‌زند. اين بند موارد مذكور را از هم جدا نمي‌بيند و نشان مي‌دهد كه اينها اهدافي بزرگ و از هم تفكيك‌ناپذيرند. 
من مجدداً تأكيد مي‌كنم در اينجا بحث دولت‌ها نيست ؛ بلكه مجموعه‌اي از عوامل باعث شده كه ما از اين قضايا و واقعيت‌ها فاصله بگيريم چه بسا خود نيروهاي سياسي هم وقتي مسايل را از هم تفكيك كردند و هنگامي كه از نسخه اصلي اين برنامه‌ها فاصله گرفتند و زماني كه از افقي كه اين برنامه‌ها در آن نوشته شده و انديشه شده است به دلايل مختلف فاصله گرفتند در حقيقت به وضعيتي كمك كردند كه ما مي‌آييم فرضاً تفاسيري از اصل 44 قانون اساسي و ساير اصول برداشت مي‌كنيم، بدون آ‌ن‌‏كه به اين اصل پايه‌اي و مهمتر يعني اصل 43 توجه و ورودي داشته باشيم.
 اين نشان دهندة چنين غفلتي است كه در خود قانون اساسي هم تا اندازه‌اي شبيه همان تصويري است كه آن نقاش فرنگي به نام آنجلاواروس به طور تمثيلي مي‌كشد. يعني آنقدر از آنان كپي‌‏برداري كرديم كه اين كپي‌ها با فيلترهاي گوناگون انجام شده كه نسخه آ‌خري براي خودش و حتي براي نسخه اصلي يك موجود تهي مستقل از زمينه تاريخي، اجتماعي و مردمي است و ما غفلت داريم از اين مسئله كه در اين بين فقط مسئله سياسي و اقتصادي نيست كه مشكل پيدا مي‌كند ؛‌‏بلكه انسانيت خودمان را هم در معرض خطر قرار داده‌ايم. 
وقتي احساساتمان، ارتباطمان علائق ما به مردم به وضعيت دشواري مي‌رسد و به تدريج كم مي‌شود. يكي از اثرات آن مي‌تواند چنين انقطاعي را به پيش بياورد ؛‌‏ البته بنده اميد دارم و پيش‌بيني مي‌كنم يك نسل جديد غير از به اصطلاح حوزه نيروهاي سياسي كه همه آنها محترم و مورد قبول اعم از چپ و راست هستند و فعاليت‌‏شان هم بسيار خوب است، ايجاد خواهد شد و نهايتاً و به ضرورت به اين اصولي كه برشمردم برخواهند گشت. 
ما اگر مي‌خواهيم استقلال داشته باشيم، اگر مي‌خواهيم رشد واقعي داشته باشيم، اگر مي‌خواهيم به جلو حركت كنيم بايد اقتصاد اخلاقي داشته باشيم. در مقطعي من اين مباحث را مطرح مي‌كردم بعضي از دوستان كه آن موقع چپ مي‌زدند و بعداً ‌به يك قاعدة‌ ديگري غلتيدند، مصاحبه كردند كه فلاني توصيه مي‌كند: «برويد حافظ و مولوي بخوانيد.» بله توصيه‌هاي ما در چارچوب برقراري يك اقتصاد اخلاقي بوده و هست من اعتقاد دارم رشد كشور ما در گرو يك اقتصاد اخلاقي و يك سياست اخلاقي است و جز اين با مردم خودمان نمي‌توانيم ارتباط برقرار كنيم. 
اين اتفاقات ناگهاني كه در آراء مردم يكباره حادث مي‌شود، اين دگرگوني‌ها و اين مسايل غيرقابل پيش‌بيني كه به وقوع مي‌پيوندد يكي از دلايل آن همين عدم ارتباط ما با واقعيت‌هاي بيروني و امر واقع است كه اميدوارم روز به روز كمتر شود و ما بتوانيم با مردم ارتباط واقعي داشته باشيم. اين بزرگداشت‌ها به نظر من يكي از محمل‌ها و راه‌هايي است كه ما انشاء‌الله بتوانيم به آن سرچشمه برگرديم ؛ البته معني آن اين نيست كه ما خواسته باشيم وضعيت سال 86 را به سال‌هاي 57 يا 58 برگردانيم. 

فرهنگي‌ها يك واژه دارند به نام آناكرونيكسم ما زمان را كه نمي‌توانيم به عقب برگردانيم ؛‌‏ ولي حداقل بايد بتوانيم تلاشي انجام دهيم كه در افقي كه در آن زندگي مي‌كنيم اتصال و تلاقي داشته باشيم با گذشته، اين هم به نفع ما و نفع آينده كشور خواهد بود. 




مرور آنچه میر حسین در این مصاحبه و در مقام آخرین نخست وزیر در تشریح عملکرد دولت خود در آن سالها بر زبان آورده است، علاوه براینکه می تواند گوشه ای از تاریخ ایران را روشن تر نماید، در لایه های زیرین تر خود، نشانگر تفکراتی می باشد که ذهن مهندس موسوی را درگیر خود نموده است
انتشار اولین گفت و گوی رسانه ای و پایان دو دهه سکوت مدیری که در سخت ترین شرایط، مسوولیت مهار هزاران بحران را در اداره امور عمومی کشور عهده دار بوده است، بسیار پر معناست. او اکنون به همان اندازه در شکست سکوت خود مصمم است که در آن دو دهه سکوت مصمم  بود. میر حسین موسوی بی تردید نمونه ای منحصر به فرد در تاریخ سیاست ورزی ایرانی است که در اوج اقبال عمومی، سکوت را به تقسیم کردن اعتماد مردم با دیگر صاحبان قدرت ترجیح داد.
همچنان که سکوت 20 ساله او ناگفته هایی بسیار دارد، یک دهه مدیریت او بر کشوری که در اولین سال های پس از پیروزی انقلاب اسلامی، هزاران بحران اقتصادی و اجرایی را همزمان با جنگ تجربه کرده است، ناگفته هایی شگفت دارد. او از پیچیدگی های رصد کردن امور اجرایی و مدیریت تأمین نیازهای اقتصادی کشور در شرایط سخت جنگ سخن می گوید. گویی اتاق نخست وزیر ،اتاق مدیریت بحران کشور بوده است.
نخست وزیر برای نخستین بار از پیچیدگی ها و دشواری های فرآیند تدوین سناریوی های فوق محرمانه مدیریت بحران در اداره امور عمومی در دهه نخست پرده برمی دارد، سناریوهایی که گاه تنها 9 نسخه از آن تدوین شد.
اما استراتژیست مدیریت بحران که بیشترین بهانه را برای مسدود کردن و محرمانه کردن جریان اطلاعات در دولت خود داشته است، از مزایا و کارکرد های مثبت روابط دموکراتیک دولت و مجلس و انتشار جزئیات اسناد بودجه ارزی کشور و تعامل دیدگاه های مختلف اقتصادی در درون دولت دهه نخست انقلاب برای مدیریت بحران سخن می گوید. قدرت اداره مهندس موسوی به معنای قدرت اداره کشور با کمتر از 5 میلیارد دلار درآمد ارزی و به تعبیری کمتر از 8 درصد درآمد برخی از سال های کنونی است، به گونه ای باورنکردنی بسیاری از شاخص های اقتصادی ای که حاصل مدیریت او در اوج جنگ و بحران اقتصادی کشور است، در مقایسه با دوران پس از جنگ موفق ترند، اما اولین گزاره های میرحسین برای روایت سازوکار های اداره امور عمومی در دهه نخست، توصیف موفقیت های خود و تیم کارشناسانش نیست؛ او از «مديريت يك ملت بر خود» سخن می گوید. میرحسین با ادبیاتی ساده و صادقانه به توصیف مفهوم جامعه شناختی "سرمایه اجتماعی" و نقش آن در مدیریت بحران های دهه نخست می پردازد که خود حاصل تحولی عمیق در مناسبات دولت - ملت در دهه نخست است.  
او که اکنون رنج سال ها نادیده گرفته شدن این سرمایه بزرگ ملی را در سینه دارد، به خوبی توضیح می دهد چگونه سرمایه اجتماعی، قدرت بازسازی همزمان با جنگ را به دولت دهه نخست انقلاب می داده است.
 نخست وزیر دهه نخست انقلاب تفسیر  پدیده های اجرایی این دهه را مستلزم  درک زمینه های عملی و فکری  وقوع این پدیده ها می داند. شاید به دلیل غفلت از اهمیت درک همین زمینه ها ست که برخی از اطلاعات این متن برای خوانندگان شگفت انگیز  باشد. واقعیت این است که دولت میرحسین موسوی بنیانگذار سیاست گذاری در بسیاری از محور  هایی است که رقیبان و رندان سعی کردند با سوء استفاده از سکوتش ، دولت وی را به نادیده گرفتن آن ها محکوم کنند. 
آن چه که پیش روی دارید بخشی از اسناد تاریخ انقلاب اسلامی است که تا کنون در سینه مدیر دهه نخست انقلاب مستتر مانده است. اسنادی که بی تردید استمرار روایت آن ها از سوی میرحسین موسوی وقوع یک تحول گفتمانی در  سیاست داخلی ایران را به دنبال خواهد داشت. آنچه برای ما روشن است این واقعیت است که او سکوت خود را شکسته است. 
متن مصاحبه سایت خبری تحلیلی "کلمه" با مهندس میرحسین موسوی با محوریت تبیین دیدگاههای اقتصادی پیش روی شماست. 
•	  «كلمه»: ما در آستانه سی‌امین سال پيروزي انقلاب هستيم و اين  فرصتی است که همۀ گروه ها ، جناح ها ، صاحب نظران و انديشمندان به تحليل وبررسي تجربیات سي سال گذشته انقلاب اسلامی بپردازند.  روشن است که هر  تفکری برای ارائه ی برداشت خود از تجارب 30 سال گذشته ابتدا باید برداشتی  را که از زمینه ی فکری و عملی حاکم بر این دوره داشته است، توضیح دهد، از این رو به نظر می رسد که توضیح درباره ی فضاي فكري حاكم بر  دوران ابتداي انقلاب نقطه شروع مناسبی برای این گفت و گو باشد. 
ميرحسين موسوي:‌ براي پاسخ به اين پرسش معتقدم که بايد كمي به قبل از انقلاب برگرديم. به یاد دارم که از دهه 40 شمسی توجه ویژه به مسایل اقتصادی در ايران آغاز شد. از آن زمان به بعد هر اندازه که ما به انقلاب نزدیک تر‌ می‌شویم، نگاه گروه ها نیز به مسئله اقتصاد جدی تر می‌شود. یکی از نگرش ها در آن دوران نگرش مارکسیستی بود، مارکسیست‌ها در فضایی  شناور بودند که مسایل اقتصادی براي  آن ها  بسیار مهم بود. 
 از سوی دیگر درشرایطی که همه راه‌حل‌های سیاسی برای تغییر رژیم شاهنشاهی بسته شده است، با 15 خرداد سال 42،  نقطه عطفی در مسیر مواجهه سیاسی با رژیم ستمشاهی پدید می آید و توانمندی های حرکت هاي اسلامی به طور ناگهانی ظهور می یابد. از این پس ما شاهد اوج‌گیری بحث‌های اقتصادی در میان گروههای اسلامی هستیم.
 البته اندیشه های مارکسیستی‌ نیز انگیزه ی دیگری برای فعال شدن گروه های اسلامی در پرداختن به پرسش های اقتصادی معاصر خود محسوب می‌شوند، گروه های اسلامی  به عنوان یکی از جریان های در حال رشد در این دوران متوجه شدند که مسائل اقتصادی مطرح شده، از جمله مسئله های مهمي است که هرگز نمی‌‎توانند به راحتي از كنار آن عبور کنند، بلكه آن ها ناگزیر از مواجهه مستقیم با این پرسش ها و نظریه‌پردازی درباره ی آن هستند. از این رو آن ها تلاش های نظری وسیعي را برای پاسخ به این پرسش ها آغاز کردند. در این زمینه مجموعه ی بررسی های نظری شهید بهشتی، شهید مطهری، شهید صدر و آیت‌آلله طالقانی فوق‌العاده است. البته صاحبنظران دیگری هم با قوت و ضعف به بررسی مسئله های اقتصادی  پرداختند. کتاب‌های زیادی در این زمینه وجود دارد. در واقع ما در زمینه ی فکری خاصی قرار داشتیم که همه جریان های مبارز یک کتاب اقتصادی نيز داشتند. اما خطایی که در این دوران رخ می دهد کپی کردن اندیشه‌های مارکسیستی از سوی برخی از گروه های اسلامی است. مجاهدين خلق در اين رابطه كتابي داشتند كه به شدت مارکسیستی بود. به همین دلیل  به ویژه در دهه ی 50 شمسی کتاب های دیگری برای مقابله با این نوع اندیشه منتشر شد که نویسندگان آن ها سعی داشتند راه حل هاي اسلامي نابی درباره ی مسایل اقتصادی ارائه دهند. البته برخی خود را درگیر پرسش های مطرح شده از سوی اقتصاد مارکسیستی نمی کردند، اما برخی دیگر همچون شهيد بهشتی، شهيد مطهری و شهید صدر پاسخ‌هایی منطقي برای این پرسش ها ارائه می کردند.
در این دوران گروه هاي اسلامي و ماركسيستي کاملاً از نظر ایدئولوژیک دو نیروی مقابل هم محسوب می شوند .
 البته باید توجه کنیم به رغم آن که نظام های عقیدتی وسیاسی مختلف همچون  نظام های فاشيستي، لیبرال، مارکسیستی و... به کلی با یکدیگر متفاوتند، اما از برخی  شاخص‌ها و قواعد تقريبا مشابه نیز در اقتصاد استفاده می‌کنند، در این صورت  نمي توان به علت مشترک بودن برخی از اين قواعد همه آن ها را از منظر ایدئولوژیک نزدیک به هم دانست. بنابراین، اگر ما با برخی از واژگان مشترک همچون عدالت اجتماعی در دو ایدوئولوژی متفاوت مواجه بودیم، هرگز به معنای این نیست این دو ایدئولوژی از منطق یکسانی برخودارند.
نكته  مهمی که در نوع تحلیل ها و قضاوت ها ی امروز درباره این دوران اثرگذار است، تأثیر پذیری قضاوت ها از گرایشات و انگیزه های سیاسی تحلیل گران است. به گونه ای که بسیاری از تحلیل گران، شرایط حاکم بر روز های آغازین انقلاب اسلامی و جنگ را نادیده می گیرند و در این صورت تحلیل آن ها از انتزاعی بودن و نوعی بی ربطی با واقعیت های تاریخی و زمینه های عملی و فکری موجود در مقطع مورد بررسی رنج می برد. بنابراین یکی از مهمترین ویژگی های جامعه شناختی اولین روزهای پس از پیروزی انقلاب اسلامی انبوه مطالبات مردم در تغییر روندهای ظالمانه و ناعادلانه موجود نظام گذشته است.
اگر به یاد داشته باشيد از آخرین کارهایی که مردم پیش از پیروزی انقلاب انجام دادند، شکستن شیشه‌های بانک ها بود. آن ها به شدت به وابستگی اقتصاد كشور به غرب معترض بودند. پس از پيروزي نیز به شدت نسبت به عنصر وابستگی اقتصادی بدبین بودند. در اصول قانون اساسی نيز بر مسئله عدم وابستگي اقتصادي تاكيد شده است. اين موضوع از جمله مهمترین مطالبات مردم بود. حافظه جمعي مردم عصر امتیاز دادن ها را به ویژه در دوره قاجار از یاد نبرده بود.
بنابراین نظامی که پس از پیروزی انقلاب اسلامی روی کار مي آيد، طبیعی است که نسبت به مطالبات مردم  واکنش نشان دهد. به ویژه اگر در نظر داشته باشیم که به وضوح در طول دوران مبارزات انقلاب درباره ی این مطالبات شعار داده شده بود؛ بنابراین نادیده گرفتن آن ها خود منجر به شکل گرفتن بحران مشروعیت می شد. 
با توجه به بي عدالتي ها و ظلم هايي که قبل از انقلاب در رابطه با زمین در سطح کشور وجود داشت در همان روزهای آغازین پیروزی انقلاب اسلامی مسئله زمین مشکلاتی اساسی براي انقلابيون ايجاد كرد تا آن جا که موضوع جنبه ای امنیتی پیدا کرد؛ شاید روز دوم یا سوم پس از پیروزی انقلاب اسلامی، چریک‌های به اصطلاح فدایی خلق در ترکمن صحرا شروع به توزیع زمین‌ها کردند. طبیعی بود که اگر نظام راه‌حلی برای مواجهه با مطالبات جدید مردم نداشت حتي شکست انقلاب هم پیش بینی می شد. 
در همان روز های آغازین انقلاب اسلامی مسئله مصادره‌ها توسط شورای انقلاب و قوه قضائیه شروع می‌ شود که تا کنون به درستی تجزیه و تحلیل نشده است. البته اگرچه مسئله مصادره ها به دولت به معنای قوه مجریه نسبت داده می‌شود اما واقعیت این است که دولت زمان جنگ هيچ دخالتي در آن ندارد. اما مصادره‌ها در جو خاصی اتفاق می‌افتد که در پیش توضیح دادم.
اهداف بخش عمده‌ای از اقدامات روزهای آغازین انقلاب اسلامی که در قالب قوانین زمین، تشکیل جهاد سازندگی و... صورت گرفت معطوف به عدالت اجتماعی، رسیدگی به قشرهای مستضعف و نوع ویژه‌ای از اقتصاد بود، كه  در قانون اساسی تبلور پیدا کرد.  این ایده ها همچنین بخشی از مهمترین مواضع انتشار یافته حزب جمهوری اسلامی است. 
•	«كلمه»: نکته ی جالب دیگری که اشاره به آن در این زمینه می تواند در فهم واقعیت ما را یاری کند، این است که  به دلیل موضع‌گیری‌های انتقادی جدی  متفكريني همچون شهيد بهشتي و شهيد مطهری در برابر  مارکسیست ها، همچنین  اهتمام و احترام جدی ایشان به حقوق مالکیت، این بزرگواران در زمان حیات خود متهم به راستگرایی شدند؛ چنانکه  بیشترین شعارها علیه شهید بهشتی در زمان حیاتشان این است که ایشان تمایلات سرمایه‌داری دارد . 
 ميرحسين موسوي: در همان دهه اول انقلاب در بین گروه هاي اسلامي، گروه های کوچکی دیده می‌شد که نگاه این متفکران را نمی‌پسنديد و اعتقاد داشتند نبايد به ریشه‌ها و مبانی اندیشه اقتصاد اسلامی بپردازیم.( در واقع آن ها اجتهاد و نظریه پردازی بزرگانی همچون شهید بهشتی و شهید مطهری را در مواجهه با مسائل جدید را برنمی تابیدند) اگر دقت کنید به یاد می آوریم که حتی محدودیت هایی برای انتشار عقاید اقتصادی شهید بهشتی و شهید مطهری در آن زمان وجود داشت. بعدها با سیاست‌هایی که اعمال ‌شد این گروه ها قدرت پیدا می‌کنند و نقد كردن آثار نظریه پردازان نوگرای اقتصاد اسلامی را آغاز می کنند، اما از آن جا که  این نقدها  از موضع  علمی انجام نمی گیرد و متون اصلی به طور دقیق بررسی نمی‌شوند، انتقادات تنها درتهمت‌زدن و انگ چپ زدن و انگ کمونیستی زدن خلاصه می شود. این گروه ها با تهمت های خود، انقلاب ما را، انقلاب چپ تصویر می کنند، این در حالی است که در عالم واقع، انقلاب ما بنیادهای اسلامی، دینی و معنوی داشت. 
بنده معتقدم، ما اقتصادی با هویت ویژه خود به نام اقتصاد اسلامی داریم. هر اندازه که از این  واقعیت طفره برویم، اما نمی‌توانیم  آن را نفی کنیم. معتقدم موضوعات مطرح شده در اقتصاد اسلامي همچون انفال ، ربا ، وقف ، زکات، خمس، وصیت، احتکار فوق‌العاده مهم است. اما نبايد دید افرادي را که درباره ی اقتصاد اسلامی شروع به نظریه پردازی کرده اند محدود كنيم. آن ها سعی کردند از تمام تجربیات بشری استفاده کنند و با مسایلی که یک دولت مدرن با آن روبرو می‌شود، روبرو شوند و راه‌حل‌هایی برای آن داشته باشند.
•	«كلمه»: در آن دوره امام خمینی(ره)  بحث کوخ‌نشینان در برابر کاخ‌نشینان و جنگ فقر و غنا را مطرح کردند، این ها نشان می‌دهد که هر کسی اسلام را خوب درك مي كند سمت‌گیری‌های انقلابی و منتقدانه ای در برابر تبعیض و تضاد فاحش طبقاتی دارد، اما معنای این سمت گیری این نیست که او  تمایلات سوسیالیستی دارد، نظر شما در اين باره چيست؟ 

 ميرحسين موسوي: احساس من بر این است که نكات برجسته اي در اقتصاد اسلامی وجود دارد که تا کنون روشن بیان نشده است. در اقتصاد اسلامي اخلاق و رفتار ویژه ای در تبادل و تعامل با مسائل اقتصادی جامعه‌ وجود دارد كه جامعه را به سمت عدالت و قسط مي برد، در حالی که مالکیت نیز در این جامعه محترم شمرده می‌شود، انگیزه‌های شخصی در آن وجود دارد، پول در آن وجود دارد، اما هر کدام از این مفاهیم کارکرد خود را دارند.
باید به نکته ای اشاره کنم که معتقدم توجه به آن، علاوه بر درک گذشته می تواند تا حدودی در  تحلیل وضع موجود و درک ریشه های مشکلاتی که با آن مواجه هستیم نیز به ما کمک کند.
  قبل از انقلاب ما به سمت جامعه‌ای مي رفتیم که همه‌چیز در آن خرید و فروش می‌شد و به اصطلاح امروزی‌ها جامعه ای با خصلت و منش سوداگرانه بود. در این نوع جوامع همه‌چیز کالایی است و با پول سنجیده می‌شود. ارزش های فرهنگی به سمت ارزش های اقتصادی ریزش پیدا می‌کند و امکان خرید و فروش هر چیزی وجود دارد. کاملاً روشن است که اقتصاد اسلامی این چنین نیست. جامعه‌ای که بعد از انقلاب ساخته شد، جامعه اي بود كه در آن ارزش هاي فرهنگي  بر ارزش هاي اقتصادي غالب بود. 
در دهه اول انقلاب، اين گذشت و ايثار مردم بود كه كارها را پیش می‌برد و ریزش ارزش های اقتصادی به سمت ارزش های معنوی و فرهنگي نقش بزرگی در اداره امور اقتصادی کشور داشت. به همین دلیل  من معتقدم سهم مردم در آن دوران بسيار بالاتراز سهم دولت بود، به باور من ندیدن این سهم ما را به راه‌حل های مي كشاند که خیلی از آن نتایج خوبی نگرفته ایم.
 به ياد دارم درآن دوران سفري به خراسان داشتم . در آن سفر به قائنات هم رفتیم؛ جايي كه زعفران زیادي دارد. آن روز در ملاقاتی که با مردم داشتم متوجه شدم بیشتر جوانان روستا به جبهه رفته اند. مشخص بود بیشتر خانواده هاي روستا هم دامدار و کشاورز هستند.
  چند روز بعد از این که به تهران برگشتم، هنگامی که وارد ساختمان اداره شدم، دیدم که بوی زعفران همه ساختمان را فرا گرفته است. بعد رفتم و دیدم داخل يكي از اتاق ها پر زعفران است؛ زعفران ‌هایی که مردم برای ارسال به جبهه‌ها فرستاده بودند. حتماً می‌دانید محصول زعفران به سختی بدست می‌آید و چین اول آن هم برای روستائیان بسیار مهم  است. بنابراین شما با یک روستایی روبرو بودید كه در آن شرايط جنگي از دولت کمترین درخواست را داشت، ضمن آن  که  از آن اندک محصولی هم که داشت بهترین آن را برای جبهه ها می‌فرستاد. از آن مهم تر یا خودش به جنگ می‌رفت یا فرزندانش را به جبهه می‌فرستاد و خانواده‌اش هم درگیر این قضیه بود. سهم این روحیه که هم در اقشار شهری و هم در اقشار روستایی وجود داشت، هيچ گاه در اداره مسایل اقتصادی کشور ارزیابی نشد. آن زمان  ما هم محاصره اقتصادي بوديم و هم دشمن تأسیسات اقتصادی و زیربنایی را بمباران مي كرد، وضعيت خوبي نبود اما کشور پایداری می‌کرد، بخش عمده ی اين پايداري به دلیل سهمی است که قشرهای مستضعف در اقتصاد جنگی داشتند. 
اما می توانیم تصور شرایطی عکس این وضعیت را داشته باشیم. اگر این قشرها چه شهری، چه روستایی و چه عشايري خواسته‌های فزاینده اقتصادی داشتند و سهم‌خواهی می‌ كردند و این صبر را نداشتند، طبیعتاً دولت آن زمان، نمی توانست سیاست‌های خود را عملی کند. به نظر من سهم تحمل و صبوری مردم در دستاوردها و پیروزی های دهه ی اول انقلاب و پايداري كشور در جنگ فوق‌العاده بالاست، اما متأسفانه این نقش به خوبی توصیف نشده است.
•	«كلمه»: اجازه می خواهیم فضای بحث را عوض کنیم و به مسائل و موضوعاتي كه به دوره ی مسولیت شما نزديك تر است بپردازيم. دولت جنگ ناگفته های بسیار زیادی دارد. چنانکه توضیح دادید همواره این امکان وجود دارد که به دلایلی سیاسی، واقعیت های تاریخی به درستی بیان نشده و یا از بیان آن ها خودداری شده باشد. این در شرایطی است که دست یابی به یک روایت درست از این دوران برای ما اهمیت زیادی دارد؛ چرا که ما تجربه های ملی بی نظیر و بسیار پیچیده ای در این دوران داریم که مسلماً تحلیل درست آن ها می تواند در درک تحولات امروز نیز ما را یاری کند.
 ميرحسين موسوي :براي پاسخ به اين پرسش شما نیز باید بازگشتی به دوران قبل از انقلاب داشته باشيم، قبل از انقلاب خصوصاً از سال 50 به بعد اتفاقاتی وسیع و غيرعادي در اقتصاد ایران روي داد که مهم ترین آن تحول قیمت نفت بود. افزایش قیمت نفت منجر به بازبینی برنامه پنجم شد. گفته می‌شود و البته من هم در  گزارش هایی که بررسی کرده ام به این نتیجه رسیده ام که موفق‌ترین برنامه رژیم سابق برنامه چهارم بود، البته برنامه پنجم هم تا اندازه‌ای بسته شده بود، اما نکته ی مهم این  جاست که این برنامه با تجدیدنظری که پس از افزایش قیمت نفت ایجاد می‌شود، عملاً منتفي شد. در اين باره اخطارها و تذکرهایی توسط کارشناسان به مسئولان داده می شد كه بسیار عبرت‌آموز است. در کنفرانسی که آن ها برای بازبینی برنامه پنجم در رامسر برگزار کردند، متغییر افزایش قیمت‌ها را بررسی می‌کنند. شنیده ام که یکی - دو کارشناس برنامه و بودجه با شجاعت در این کنفرانس اعتراض می‌کنند و با صراحت اعلام مي كنند که اين برنامه ممکن است منجر به فروپاشی رژیم شود، اما با تلخی با آن ها برخورد می‌شود و به آن ها توجهی نمی کنند.
این رویه برنامه ریزی خود عامل آشفتگی می شود، نکته مهم این جاست که جاه طلبی های رژیم در این دوران تنها در حیطه اقتصادی نیست، بلکه در حیطه‌های دیگر هم جاه طلبی هایی وجود دارد که هزینه های سنگین اقتصادی بر کشور بار می کند. جاه طلبی های شاه همچون  نقشی که او  سعی می‌کند از نظر امنیتی در خلیج فارس عهده دار شود و یا وظیفه ای که او در ارتباط با صلح اعراب و اسرائیل برای خود تعریف می کند، همکاری های شاه با سران اسرائیل همه و همه دربردارنده هزینه های سنگینیی برای اوست. او حتی برای خود رسالت کمک به کشورهای دیگر را تعریف می‌کند که بدهی های زیادی را براي كشور به بار مي آورد، بدهی هایی که هیچ گاه گفته نشد چگونه پس از انقلاب پرداخت شد. بايد بگویم که بیشتر اين بدهي ها ناگزیر در زمان جنگ پرداخت شد. حتی به دولت فرانسه در قبال سوختی که قرار بود در آينده برای نیروگاه های اتمی تحویل گرفته شود وام کلانی داده شد؛ البته در زمان نخست‌وزیری شیراک ما گفت و گویی برای باز پس گرفتن این وام داشتیم که به نتیجه هم رسید و آن وام را پس گرفتیم. 
علاوه بر تمامی مشکلات پیش گفته سرازیر شدن روستاییان به حاشیه‌های شهرها و ايجاد حاشیه‌نشینی و مشکلات اجتماعی- اقتصادی ای از این دست ما را در شرایط خاصی قرار می داد.
در  بستر این مشکلات، حرکت ایدئولوژیکی که به طور وسیع زمینه‌ساز انقلاب است، روی اقشار مختلف مردم اثر می‌گذارد و شورش‌هایی را ایجاد می‌کند. به دنبال آن شاهد تظاهرات میلیونی و پیوستن مردم به انقلاب اسلامی هستیم.
باید متذکر شوم؛ اگر چه برداشت من این است که وضعیت دوران پایانی عمر رژیم از نظر اقتصادی وضعیت نامطلوبی بوده است، اما بحران به اندازه ای نبوده که باعث سقوط رژیم شود، اگر عنصر ایدئولوژی، اعتقاد و رهبری امام خمینی و حرکت‌های اسلامی را کنار بگذاریم، ما شبيه این وضعیت اقتصادی ایران را در کشورهای دیگری نیز مشاهده می کنیم که به رغم وجود مشکلات مشابه، اما با انقلاب مواجه نشدند. گاهی مشاهده می کنم در تجزیه و تحلیل هايي كه از سقوط رژیم سابق نقل مي كنند، عنصر اقتصاد را به اندازه ای برجسته می کنند که گویا بحران های اقتصادی تنها عنصر سرنگون‌کننده رژیم شاه بود.
 البته بازهم تأکید می کنم این تحلیل هرگز به این معنا نیست که بحران اقتصادي در زمان شاه جدي نبوده یا تأثیر این بحران ها در پیروزی انقلاب اسلامی نادیده گرفته شود.
دولت زمان جنگ چه زمان شهید رجایی  و چه  بعد از دولت شهید رجایی با آشفتگی شدیدي در اقتصاد كشور روبروست. در آن زمان برنامه و بودجه مختل است و اقتصاد کشور کاملاً در حال تب و تاب قرار دارد، علاوه بر آن ترورهای وسیع منافقین شروع شده است.  البته به دلیل آن که ترورهای منافقين وسیع بود، حركت هاي گروه های مسلح دیگر زیر سایه قرار گرفت. ما بحران‌های مربوط به کردستان و ترکمن صحرا را داشتیم گروه چریک‌های فدایی خلق مربوط به اشرف دهقان در حال بمب‌گذاری حتی در بندرعباس بودند.
بنده وقتی وارد دولت شدم خیلی با اقتصاد آشنايي نداشتم، اما معتقد بودم که نیروی کارشناسی خوبي در کشور وجود دارد، که بسیار به ضرورت استفاده از آن در مدیریت و اداره ی امور عمومی جامعه اعتقاد داشتم. اولین اقدام را در اقتصاد کشور سامان دادن برنامه و بودجه دانستم. برنامه و بودجه به دلیل مشکلاتی که داشت یک سال قبل از آن  موقتا تعطیل بود. به ياد دارم سال 59 بودجه سال 60 در نخست‌وزیری بسته شد. برای همین زماني که دولت جدید شهید باهنر تشکیل می‌شود، اولین کاری که مورد توجه  قرار مي گيرد احیای برنامه و بودجه است، اما متاسفانه در آن ايام آقاي باهنر به شهادت مي رسند. هنگامی که مسئولیت دولت را عهده دار شدم، توسعه و راه‌اندازی برنامه و بودجه اهمیت زیادی برای من داشت و تاكيد زیادی بر احیای برنامه و بودجه در دولت داشیتم. احساس می‌کردم بدون زنده شدن این سازمان ما نمي توانيم کاری از پيش ببريم، اما متاسفانه براي اين كار با مشكلات زيادي مواجه شدم. تحولات عمیقی که در  دو - سه سال پیش از آن رخ داده بود، واقعیت های اقتصادی و شاخص‌ها اطلاعاتي و آماري را زیر و رو کرده بود. از سوی دیگر بسياري از اسناد و مدارك اقتصادي نيز مخدوش بود. به همین دلیل با انگیزه نگارش  برنامه اول، یک حرکت ملی شکل گرفت. نقطه آغاز آن تولید اطلاعات توسط همکاران در استان ها بود. برنامه اي براي توليد اطلاعات ارائه شد و براساس آن در حدی که امکان داشت اطلاعات اقتصادی در سطح شهرها و روستاهای کوچک و بزرگ جمع آوري شد و سپس اطلاعات در دولت تلفیق شد. از مجموعه اين اطلاعات براي اولین بار سندی تهيه شد كه بر پایه آن  برنامه اول طرح‌ریزی شد. 
در تدوین این برنامه کارشناسان برجسته ای نقش داشتند که از آن جمله باید از مرحوم عالی نسب یاد کرد. واقعیت این است که سهم ايشان در اداره اقتصاد کشور در دوران جنگ قابل قیاس با افراد دیگرنیست.
 برنامه اول در  مجلس  تصویب نشد. باید اذعان کنم دلیل تصویب نشدن آن برخی از محاسبات غیر واقعی آن بود. برخی کارشناسان در برنامه اول، بار جنگ و هزينه های آن را روی اقتصاد کشور کم گرفته بودند و در مقابل درآمدهای نفتی و امکانات کشور را زیادی برآورد کرده بودند. اما با وجود این نقصان ها فرآیند تدوین برنامه در نظم دادن اندیشه برنامه‌ریزی در کشور فوق‌العاده سهم داشت؛ به گونه ای که می توان گفت برنامه‌های بعدی نیز از آن چهارچوب متأثر بود.
هنگامی که من مسولیت دولت را عهده دار شدم ، تقريبا بین 8 تا 9 میلیارد دلار تعهدات اسنادی داشتیم، و هنگامی که دولت را نیز تحویل دادم، نزدیک به همین مقدار تعهدات اسنادی داشتیم، با این تفاوت که به رغم آن که قیمت نفت در ابتداي انقلاب به دلیل وقوع انقلاب بالا رفت،اما هم به دلیل جنگ و هم به دلیل یک محاصره اقتصادی اعلام نشده، فروش نفت كشور به شدت پایین آمده بود .  بطور مثال ژاپن قرار داد خريد 600 هزار بشکه نفت از ايران را به زیر 200 هزار بشکه تقليل داده بود. کشورهای اروپای غربی نیز خريد نفت از ايران را کاهش دادند، به این ترتیب ما در همان لحظات آغاز کار دولت با بحرانی ارزی روبرو شديم. هیچ گاه این مسائل تا کنون عنوان نشده است. 
مدیریت بحران کاهش فروش نفت یکی از مهمترین مسوولیت های دولت بود. در آغاز حسن نيتي  وجود داشت مبني بر اين كه برخي از کشورها از ما حمایت می‌کنند. تصور مي کردیم که ما می‌توانیم از آن ها کمک مالی بگیریم. به یاد دارم که مرحوم نوربخش را به الجزایر و ليبي فرستادیم تا بلکه از آن ها وامی بگیريم، چون واقعاً دستمان خالی بود، حتی برای کالاهای اساسی بودجه نداشتيم. زماني كه مرحوم نوربخش آماده رفتن بودند به ایشان گفتم که اگر آن ها به طور مستقيم کمک نكردند، در بانک های كشور ما سپرده‌گذاری کنند. اما ایشان رفت و دست خالی برگشت و کاملاً برای ما مسجل شد که با فضای بی رحمانه ای از نظر واقعیت‌های اقتصادی روبه رو هستیم.
معاملات BTC (معاملات تهاتری) که ما بعداً با برخي از کشورها بر قرار کردیم، تدبیری برای مدیریت بحران کاهش فروش نفت در محاصره اول اقتصادی بود. برای نمونه با ترکیه یک حساب مشترک باز کردیم و در قبال وارداتی که از آن كشور داشتیم به آن ها نفت مي داديم. این الگو را برای کشورهای بلوک شرق هم پیاده کردیم، این ابتکار كمي باعث افزايش صادرات نفتی شد، البته هیچ گاه این مسائل باز گو نشده است. 
در اواخر جنگ فشار بسيار زيادي به دولت وارد مي شد، بمباران پالايشگاهها و تلمبه‌ خانه هاي نفتی، كاهش قیمت نفت و مسایلی که بعداً پدید آمد باعث شد که مدیریت اقتصادی کشور وضعیت بسیار پیچیده تر و پر مسئله تری پیدا کند. به یاد دارم، گاه در هفته دو بار جلسه شورای اقتصاد برگزار می شد. مرحوم عالی‌نسب نماینده نخست وزیر در شورا بود و نظارت و راهبری او در تنظیم سیاست‌های پولی فوق‌العاده مؤثر بود. تمام دستگاه به نوعی روی مسئله اقتصاد حساس شده بودند.
از تدبیرهای دیگری که  براي حل بخشي از مشكلات اقتصادي مردم، اندیشیده شد، طراحی ستاد بسیج اقتصادی بود. این ستاد با هماهنگی و مشارکت همه ی دستگاه ها نقش عظیمی در مدیریت برخی از مسئله های اقتصادی دوران جنگ بازی کرد.  
واقعیت این است دستاورد های آن دوران در اداره ی امور عمومی و غلبه بر بحران های اقتصادی کشور، حاصل مجموعه‌ خرد جمعي است در این دوران همه کار می‌کردند و من نيز در این میان نكاتي را از دوستان، اقتصاد دانان و صاحب‌نظران آموختم، بیشترین تکیه من بر عقل و خرد جمعی بود. به همین دلیل خاطره خوش مردم از دستاوردهای آن دوران نیز به سیاستی بر می گردد که بر اساس آن در کل دولت تصمیمات جمعی گرفته می شد. بدیهی است که نقصان های آن دوران مربوط به افرادی مثل من است.
•	«كلمه»: یکی از برجستگی های نحوه ی تصمیم سازی و سیاست گذاری در آن دوران این است که به رغم اضطرار ‌های ناشی از جنگ و ترور که می‌توانست توجیهی برای تصمیم‌گیری‌های شتاب‌زده و سیاست‌زده باشد، اما تصمیم‌گیری هاي کشور درسطح کل نظام تمكين خارق‌العاده‌ای نسبت به نظام کارشناسی داشت. 
 ميرحسين موسوي: این موضوع نیز یکی از ناگفته های مهم این دوران است. من یاد گرفتم که نظام کارشناسی را نه به عنوان مانع، بلکه به عنوان مسیر طبیعی تصمیم‌گیری ها تلقی کنم، یکی از ایده هایی که ابتدای انقلاب وجود داشت و گاه کمی نيزاوج گرفت اين بود كه برای تصمیمات انقلابی هر اندازه که ساز و کارها و موانع کمتر باشد بهتر است. بخشي از این موانع  شوراها و گروه های کارشناسی دستگاه ها تلقی می‌شد. اما من معتقد بودم که نمي توانستیم  کارکرد مشارکت کارشناسان و نمایند گان بخش های مختلف دولت، که شورا های عالی زمینه آن را فراهم می کرد حذف کرد. به هر حال هر یک از این افراد بخشی از منافع کشور و گروه ها را نمایندگی می‌کردند. تصمیمی که در مجموعه دولت گرفته مي شد در واقع تصمیم بهینه برای رعایت منافع همه ی گروه ها   بود. در هیچ شرایطی، هیچ کس، نمی‌تواند جای این حرکت‌های جمعی را بگیرد.
برای نمونه گرایش وزارت صنایع با گرایش وزارت بازرگانی متفاوت بود. بدیهی است که این دستگاه ها در یک خط قرار نمی‌گیرند. به باور من دعوای نمایندگان این دستگاه ها و در کنار هم بودن آن ها به نفع کشور است.
ما آموختیم که بهره گرفتن از این مشارکت و کارکرد شوراهای عالی در فرآیند تصمیم سازی و تصمیم گیری اهمیت بسیار بالایی دارد؛ به عنوان یکی از تجارب دهه ی اول انقلاب، باید عرض كنم  که اگر این رویکرد نادیده گرفته شود، حتماً دچار خسارت می‌شویم. هر كس با هر توانایی ذهنی و نبوغی بی‌نیاز از این سازوکار تصمیم سازی نیست. این طبيعي است که هر فردي در هر جایی مسئولیتی مي گيرد، جهت‌گیری داشته باشد، اما اگر جهت‌گیری وي اثرگذار نباشد، نباید از اهميت کار کارشناسی غافل شد. به باور من باید تا آنجا كه امكان دارد به این موضوع اهمیت داد. به همین دلیل ما بعضاً ایراداتی هم به برخی برنامه‌هایی که خارج از دولت صورت می‌گرفت داشتیم. به طور مثال  یک کمیته حمایت از جنگ داشتیم به نام شورای عالی پشتیبانی جنگ که چند سال آخر جنگ برای این که بتواند تصمیماتی ميان بر بگیرد تشکیل شد. سران سه قوه نيز عضو آن بودند و حضرت امام (ره) نیز اختیاراتی به اين شورا داده بودند. برخي اوقات در اين شورا تصمیماتی درباره اختیارات دولت می‌گرفتند. من اعتقاد داشتیم اگر اين تصميمات از مسیر خود دولت بگذرد معقول‌تر است برای مثال  در سال 67 ، فکر می‌کنم در آن شورا نزدیک به  40 میلیارد تومان که آن زمان بودجه زيادي بود، براي پشتيباني از جنگ تصويب شد. ما می‌گفتیم اگر اين پول در خود دولتي كه متمایل به پشتیبانی از جنگ است تصويب شود بهتر است، چون روي آن کار کارشناسی بيشتري انجام مي شد. البته بنا به ضرورت‌های جنگ این کار صورت نگرفت. اما برداشت من این بود که هر اندازه که اين نوع تصمیمات در معرض دید کارشناسی گذاشته ‌شود و از دیدگاه های تمام دستگاه ها با گرایش‌های مختلف در بررسي آن ها استفاده ‌شود، نتایج بهتری گرفته می شود.
•	 «كلمه»: نکته قابل توجه ديگر که در ظاهر خلاف قواعد اداره امورعمومی دردوران جنگ است، شفافیت و صداقت عملکرد دولت در این دوران است. برای نمونه با این که در آن دوران هزاران توجیه قابل قبول می‌توانست وجود داشته باشد که دولت تخصیص های بودجه ارزی را پنهان‌کارانه انجام دهد، نه تنها دولت خود ده ها سازوکار کنترلی درون دولت گذاشته بود، بلکه حتی در کنار بودجه ریالی، بودجه ارزی را نيز براي تصویب به مجلس ارائه مي كرد. 
ميرحسين موسوي: به طور کلی در دولت این احساس و رویکرد جدی وجود داشت كه بايد با مردم صادق بود. چون دولت مردم را قابل اطمینان می دید، به این معنا که اگر اطلاعات شفاف به دست مردم می‌رسید به دولت کمک می‌کردند. به همین دلیل این که چیزی از مردم پنهان نماند، تبدیل به یک اصل و خصلت اخلاقی دولت شده بود. من در این باره خاطره ی شیرینی دارم که نشان دهنده ی نوع رابطه دولت - ملت درباره ی موضوعی است که  از یک سو به مسئله ها و نیاز های ارزی کشور و از سوی دیگر به نیازهای معیشتی مردم بر می گشت.
اواخر جنگ پس از آتش‌بس، بازدیدی از پالایشگاه آبادان داشتم. می دانید که این پالایشگاه در ديد مستقيم تير دشمن بود و در زمان جنگ با خاک یکسان شده و واقعاً خاکستر بود.  مدیر خیلی  خوبی داشتیم که البته هنوز هم هست اما در حال حاضر بیکار است . ایشان سهم عظیمی در برخی از مهمترین پروژه های صنعتی کشور از جمله پالایشگاه آبادان و ذوب آهن داشتند. زمانی که به آبادان رفتم ایشان به من گفت: من در این جا صد روزه پالایش نفت را آغاز می کنم. ازآن جایی که پالایشگاه با خاک یکسان شده بود، بازسازی آن طی 100 روز بعيد به نطرمي رسيد. گفتم چگونه؟ گفت: شما فقط كمي كمک ارزی كنيد. گفتم این مسئله را در مقابل خبرنگاران اعلام کنم گفت: بله اعلام کنید.
در آن دوران آقای میرزاده معاون اجرایی بود من به ایشان گفتم بررسی کنید که چه اندازه ارز برای بازسازی پالایشگاه نیاز است . ایشان اعلام کرد: 70 میلیون دلار ارز لازم است.  من این موضوع را پشت تریبون در مقابل خبرنگاران اعلام كردم، بگذریم که ایشان 98 روزه  پالايشگاه آبادان را با ظرفیت حدود 200 هزار بشکه نفت احیا کرد، اما نكته ای بسیار پر اهمیت تر وجود دارد. من از آبادان مستقيم به تبریزرفتم. در مسجد جامع تبريز جمعيت زيادي حضور داشتند. در آن جا ماجرايي كه در آبادان اتفاق افتاده بود را با مردم در ميان گذاشتم و اعلام كردم  ما در مقابل این که 100 روزه پالایشگاه آبادان احیا شود، 70 میلیون دلار تقبل کردیم به همین دلیل  نمی توانیم یک کوپن برنج را در كشور توزيع كنيم . من هنوز فرياد الله اکبری که مردم در حمايت از اين موضوع سردادند هیچ جای دیگری نشنیدم. این در حالی است که در زمان جنگ آذوقه فراوان نبود و کوپن برنج برای مردم خیلی مهم بود، اما آن ها می‌دانستند که این بودجه صرف چه نوع کاری می‌شود. این شفافیت و اعتماد باعث پشتیبانی بیشتر مردم از سیاست‌های کل نظام و دولت می‌شد. دولت زمان جنگ هیچ چیز پنهانی نداشت، تمام مسائل به مردم گفته مي شد و مردم نيز اعتمادی متقابل به دولت داشتند. بدیهی است که در این نوع رابطه دولت- ملت،اعتماد مردم، خود بزرگترین سرمایه برای دولت بود. این منطق اقتضا می کرد که دولت درباره ی مسایل ارزی رویه ای کاملاً شفاف را دنبال کند. البته ازهمان روزهای آغاز بکار دولت ما با بحران ارزی مواجه شدیم. در سال های 64-63 قدری افزایش درآمد داشتیم، اما بعدا دوباره درآمدها كاهش یافت. کنترل این بحران را می توان حداقل مدیون 2 خصلت اخلاقی دولت در فرآیند سیاست گذاری عمومی دانست؛ نخست شفافیت اطلاعاتی و اعتماد متقابل دولت - ملت ، و دوم اعتقاد به عبور تصمیمات دولت از سازو کار کارشناسی و تعامل قوی میان بخشی کارشناسان دستگاه های مختلف در قالب کمیسیون ها و شوراهای عالی تصمیم گیر دولت .
•	«كلمه»: در چه سازوکاری شما به این ایده رسیدید که درباره نوع تصمیم سازی های ارزی این گونه با مجلس تعامل شفاف داشته باشید ؟
 مير حسين موسوي: اواخر سال 60 بود که به ذهنم رسيد تا يک جدول توزیع ارز ایجاد كنيم، این تصمیم در واقع مقدمه تشکیل کمیته تخصیص ارز بود که منجر به ضابطه‌مند شدن و كنترل فراز و نشیب‌های ایجاد شده در درآمد ارزی دولت شد.
البته از سوی دستگاهاي مختلف چه داخل دولت و چه خارج دولت فشارها و اعتراضات زیادی در خصوص این جداول به دولت وارد مي شد، اما ما درباره نوع تصمیم گیرهای بدون منطق در اين باره احساس خطر می‌کردیم. واقعاً اگر در سامان دادن منطق مدیریتی توزیع ارز در کشور  کمبود می‌داشتیم و از اهمیت این موضوع غلفت می کردیم، خسارت‌های زیادی به كشور وارد مي شد، این مسئله به اندازه ای پراهمیت بود که به نظر می آمد غلفت از آن به بهای شکست جنگ تمام شود. برخی از  مصارف ارزی اهمیت راهبردی ویژه ای برای کشور داشت. برای نمونه اصلاً امکان نداشت از تأمین بنزین هواپیما یا برخی از کالاهای اساسی مردم همچون  گندم صرف نظر کرد. برخی از نهادهای کشاورزی فوق‌العاده حساس بودند و هر یک از این موارد مخارج و هزینه‌هایی را می‌طلبیدند که در کنار هزینه‌های جنگ، مدیریت تأمین و تخصیص منابع ارزی را با پیچیدگی های راهبردی دو چندانی مواجه می کرد. بین سه میلیارد تا سه میلیارد و دویست میلیون دلار هزینه‌های جنگی بود و تأمین این بودجه هر اندازه که ثبات بیشتری پیدا می‌کرد عاقلانه تر  بود. در این شرایط معتقد بودیم که اگر مجلس در جریان اين مسائل قرار بگیرد و تصمیمات دولت از مسیر  مصوبات مجلس عبور کند، به جای آن که کار دولت سخت‌ترشود، آسان ترنیز خواهد شد، چرا که در آن دوران اساساً ما فاصله ای میان اهداف دولت و مجلس نمی‌دیدیم، البته طبیعی است که عبور تصمیمات دولت از مجلس محدودیت هایی را نیز در تصمیم گیری برای دولت ایجاد می کرد و گاه خود زمینه طرح اعتراضاتی را برای دولت ایجاد می کرد، اما دولت کاملاً به این نتیجه رسیده بود که مشارکت هر چه بیشتر مجلس در فرآیند تصمیم سازی و تصمیم گیری در مجموع اداره کشور را که سهل‌تر و منطقی‌تر مي كند. 
•	«كلمه»:می دانیم که در بررسی  شاخص‌های اقتصاد کلان دولت در زمان جنگ، یکی از شاخص های  قابل توجه سرمایه‌گذاری بخش خصوصی است، این شاخص ها نشان می دهد که در سال هاي 62 و 63، سرمایه‌گذاری بخش خصوصی در ایران به  رکوردی می‌رسد که در مقیاس دهه‌های گذشته  بی‌سابقه است و حتی می‌توان گفت تا یک ونیم دهه بعد نيز کشور باز هم به این رکورد نمی‌رسد. در حالی که برخی از پارامترهای اقتصادی و سیاسی، از جمله  شرايط پس از انقلاب، جنگ، تحریم و...  علی‌القاعده اقتضا می کند که بخش خصوصی  وارد عرصه سرمایه‌گذاری نشود. به هر حال شرایط کشور شرایط ويژه اي است همان طور که شما اشاره فرمودید خواسته یا ناخواسته مصادره‌ها و تعرض به حقوق مالکیت‌ها هم درآن زمان وجود دارد. به نظر جنابعالي تا چه اندازه می توان اوج‌گیری سرمایه‌گذاری بخش خصوصی در این دوران را می توان ناشی از پیوند عمیق دولت و جامعه تلقی کرد.
 ميرحسين موسوي:  من احساس می‌کنم که علامت‌هایی که از سوی مجموعه دولت به بخش خصوصی داده می‌شد حمايت قوی و بازگشت به تولید داخلی بود. این موضوع براي ما مثل مرگ و زندگی بود. این کار به شکل‌ها و در قالب سیاست های مختلف انجام می‌گرفت. یکی از آن ها نوع سیاست گذاری های انجام گرفته در پروژه‌های خود دولت بود. دولت خیلی سریع به این نتیجه رسید که با مسایل و مشکلاتی که در جنگ داریم، نمی توان به صورت يكسان به همه نیازها پرداخت. اهمیت واژه تخصیص را در واقع آن زمان دریافتم.
در آن دوران ما بخش ویژه ای تشكيل داديم و در قالب آن مجموعه ای از طرح‌ها را به عنوان طرح هاي انقلاب برگزیدیم و جدا کردیم. آقای هاشمی‌طبا هم که قبلاً وزیر صنایع بودند، مسوولیت اين بخش را عهده دار شدند. اساس كار ما دراين بخش براين شد كه به هیچ‌وجه مسایل جنگ نباید روی این طرح‌ها اثر بگذارد و ما در هر شرایطی باید این طرح‌ها را پیش ببریم. طرح فولاد مبارکه یکی از این طرح ها بود که در دوران  جنگ آغاز شد و تا پایان جنگ  نيز بیش از 80 تا 90 درصد آن به اتمام رسید. راه‌آهن بافق - بندعباس، پروژه های گسترده ی بهداشت عمومی که آقای دکتر مرندی اجرا كردند و واقعاً از افتخارات نظام و مورد تایید جهانی است، بخشي از اين طرح ها بودند.
 به باور من در آن ایام این رویه سیاست گذاری دولت ، نوعی علامت دادن به بخش خصوصی برای توسعه بود. اين تصميم نشان می‌داد که دولت قصد دارد سیاست‌های باثباتی را داشته باشد. البته موفقیت یا عدم موفقیت دولت در این زمینه مسئله دیگری است.
سیاست دیگر دولت رسیدگی دائم به مشکلات واحدها از طریق بازرسی ‌و بهره گیری از  نظریات کارشناسان برای تسهیل زمینه فعالیت آن ها بود. در یکی از گزارش ها تعداد صنوف تولید ی 650 هزار واحد اعلام شد که تقریباً حدود 2 میلیون نفر شاغل داشتند. چنان که توضیح داده شد،  بودجه ارزی کشور در آن دوران کم بود، با این حال  صد میلیون دلار برای تأمین نیازهای ارزی این واحدها تخصیص داده شد. تأمین ماشین‌های تراش CNC مورد نیاز این واحدها که هنوز هم از جمله بهترین ماشین های تراش‌ موجود در کشور است، یکی از زمینه های تخصیص این بودجه ارزی بود، در آن دوران دولت به طور مکرر سیاست هایی از این دست را برای رشد بخش خصوصی توسط کارشناسان تدوین و به اجرا می گذاشت. بخشی از این سیاست ها در روابط و پیوند های بخش تولید با جنگ دیده می شد. شاید تا کنون این بخش از مسائل دفاع مقدس روایت نشده باشد، اما به ویژه  در دو - سه سال پایانی جنگ که کمبود ارز به تعبیری کارد را به استخوان رسانده بود، اغلب صنایع در سراسر كشور به نوعی مشغول تأمین نیاز های صنایع دفاعی بودند. برای نمونه پوسته نوعي از خمپاره در كارخانه ها و كارگاه هاي مختلفي تولید می‌شد و به این ترتیب سازوکار و روابط گسترده ای میان بخش های مختلف تولیدی کشور پدیده آمده بود که تقریباً اکثر آن ها بخش خصوصی بودند.
ما اعلام كرديم از بخش تولید حمایت می‌کنیم، اما منافع عده‌ای با سیاست دولت در حمایت از بخش های تولیدی سازگار نبود. در این دوران دولت نوع تجارتی را که در چهارچوب خدمت به اهداف اقتصاد ملی بود نیز مورد حمایت  قرار داد، اما در پیش گرفتن این سیاست تجاری اعتراض برخی را برانگیخت، برخی نیز در بخش بازرگانی زیاد از حد طلب گشایش می‌کردند که پاسخگویی به آن ها در شرایط جنگی اصلاً امکان‌پذیرنبود. جالب اين است كه برخی با اشاره به اين نوع سیاست های دولت، این گونه  تبلیغ می کردند که کارها دولتی شده است، این در حالی است که من بارها گفته ام و خوب است در این مصاحبه هم تاكيد كنم، در تجربه برخی از  کشورهایی که مهد سرمایه داری محسوب می شوند، همچون انگلستان دیده می شود هنگامی که در شرایط جنگي قرار گرفته اند، کارگاه‌های كوچك حتی کارگاه های دو نفره را از هنگام تحویل مواد اولیه تا دریافت محصول  زیر نظر دولت اداره مي کردند، بنابراین با بررسی تجربه های دیگر کشور های جهان در اداره ی امور عمومی در شرایط جنگی به راحتی می توانیم به این نتیجه دست یابیم که شاید یکی از  ملایم‌ترین سیاست‌ها در ایران تجربه شده است، اما روشن است که حتی ملایم ترین سیاست ها در این زمینه می توانست منافع  عده‌ای را که می خواستند  تمامي منابع در اختیار شان باشد، تحت تاثیر قرار دهد و آن ها را ناراضی کند.
•	«كلمه»:  از شما نقل می شود که در همان دوره این ایده در ذهن شما و دولت شکل گرفت که در زمینه واگذاری برخی از بنگاه های مصادره شده به بخش خصوصی اقداماتی آغاز شود. این موضوع مربوط به کدام دوره از حیات دولت می شد؟ این اقدامات چقدر تحقق پیدا کرد و چه واکنش هایی را در پی داشت؟
 میرحسین موسوي:  این بحث به طور جدی در سال 1365 یا 1366 پیگیری شد. یادم هست با وزیر وقت صنایع به سمت اراک می رفتیم که در آنجا این موضوع مطرح شد. به دنبال این موضوع مرحوم عالی نسب شروع به تهیه طرحی در این زمینه کرد، خانه کارگر هم به طور همزمان در سیاست گذاری در این زمینه مشارکت کرد، اما به دلیل آشفتگی های آخر جنگ و گرفتاری دستگاه ها و عدم توانایی سازمان برنامه و بودجه در این زمینه ، تهیه طرح خیلی سریع پیش نرفت. باور من این بود  که اگر اجرای واگذاری به صورت اصولی و با در نظر گرفتن تمام اصول قانون اساسی انجام می شد، می توانست به طور کامل در خدمت اشتغال باشد و دسترسی مردم  به ابزار کار را  راحت تر کند، اما اجرای این سیاست نیازمند یک مدیریت منسجم بود. در دنیا کشورهایی در این زمینه موفق بودند که واگذاری ها را با قوت و قدرت بالا انجام دادند، متاسفانه ما به این مرحله نرسیده بودیم.  به هر حال زمان و پایان کار دولت به ما اجازه نداد و این اقدام در شکل های دیگر در دولت های بعدی دنبال شد. 
•	«كلمه»: رکورد دیگری که در دوران  جنگ در اقتصاد ایران ثبت شده است، نرخ تورم سال 1364 است که هنوز هم  پائین ترین نرخ تورم در تاریخ انقلاب اسلامی است. چه ذهنیت و حساسیت هایی شما را به سمت اجرای سیاست هایی برد که علیرغم شرایط خطیر جنگی توانستید چنین کارنامه درخشانی را رقم بزنید؟
 میرحسین موسوی: باید بگویم که بدون هیچ اغراقی تا حد بسیار زیادی دستیابی به این موفقیت حاصل نوع رفتار اقتصادی و سیاسی مردم بود و جامعه سهم بسیار بالایی در این زمینه داشت. 
در یکی از سفرها به خرم آباد، هنگامی که با هلی کوپتر برمی گشتیم، سیاه چادرهایی را در مسیر دیدیم، در جمع یکی از ایلات خون گرم آنجا هلی کوپتر فرود آمد، اهالی دور ما جمع شدند، مشکلاتشان را می گفتند. جمع زیادی هم نبودند. در مجموع با افراد داخل هلی کوپتر 40- 50 نفر می شدیم. در آنجا من گفتم که شما چه درخواستی دارید تا ما فورا برای شما انجام دهیم. چهره پیرمردی که جوابم را داد هیچگاه فراموش نمی کنم. او گفت:«مگر می شود ما از شما درخواستی داشته باشیم. زمان جنگ است. ما باید به شما کمک کنیم.»
من باور دارم که هرگز ، سهم مردم که امروز در ادبیات تخصصی علوم اجتماعی از آن به عنوان «سرمایه اجتماعی» یاد می شود، محاسبه نشده است در حا لی که در دوره ی جنگ بدون اغراق سهم فوق العاده مردم در همه موفقیت هایی که در شاخص های اقتصادی به دست آمد، دیده می شود و دارای اهمیت بسیار بالایی است.
 دولت هم البته متوجه کمبود ها و نقاط حساس و بحرانی بود. اقداماتی از زمان شهید رجایی در خصوص برخی کالاها شروع شد. سهمیه بندی برنج در آن دوره آغاز شد. پس از آن  با تشکیل ستاد بسیج و اختیارات وسیعی که این شورا پیدا کرد، تلاش شد تا در بالاترین سطح، تأمین نیازهای مردم در طول دوران مواجهه با کمبودها ی وسیع ، مدیریت شود. تفکیک ها توسط دولت شروع شد. معیشت و خدمات مورد نیاز مردم، از بقیه حواشی جدا شد و کاملا مشخص بود با توانایی ها و منابع محدودی که داشتیم باید توجه ویژه ای به این  نیازها بشود. تأمین کالاهای مورد نیاز مردم، بر اساس گزارشات آماری دقیق  با حساسیت ویژه ای انجام می شد تا در حد توان فوراً در اختیار مردم گذاشته شود. اگر کمبودی بود فورا توسط ستاد بسیج که شبیه یک سیستم هوشمند عمل می کرد دریافت و راه حل مناسب اندیشیده می شد.
 برای درک اهمیت و پیچیدگی های این سیستم هوشمند می توان به ساز و کار برنامه ریزی برای تأمین شیر خشک، به عنوان یکی از مهمترین نیازهای کشور اشاره کرد.  زمانی می توانستیم با اختصاص 80 میلیون دلار مشکل شیر خشک را در کشور برطرف کنیم چون شیر خشک در آن زمان برای مادرها اهمیت ویژه داشت، اما به جایی رسیدیم که این 80 میلیون دلار را نیز نداشتیم. تامین شیر تازه به جای آن یکی از راه حل ها بود اما باید بررسی می شد که قیمت آن چگونه باشد؟ چگونه به خانواده ها برسد؟ و... عده ای مسؤلیت داشتند در این زمینه برنامه هایی طراحی  و راه حل هایی ارائه دهند.
مهمترین محور در نوع سیاست گذاری های انجام گرفته در دولت کنترل بودجه بود. امروز بودجه دوران جنگ قابل  بررسی است؛ در آن دوران سعی می شد تا بودجه در ضرورت و حداقل خودش باشد. ما کسری بودجه هم داشتیم، اما کسری بودجه شفاف بود. اجازه می دادیم که تلخی این کسری به وضوح دیده شود، موضوع نقد شود و راه حل هایی پیدا شود، اما این فشارها باعث نمی شد که مشکلات مردم را نادیده بگیریم.
خاطره ای را از حضرت امام (ره) نقل کنم که خیلی جالب است. زمانی در تدوین یکی از بودجه های دوران جنگ، دوستان مجلس برای این که درآمد دولت را افزایش دهند قیمت سیگار را بالا بردند. انحصار سیگار دست دولت بود، قاچاق هم کم بود. ما زمانی خدمت امام (ره) رسیدیم و گزارش های آن دوران و کارهای انجام گرفته را ارائه کردیم .
 امام فرمودند: شنیدم مي خواهيد سیگار را گران کنید. گفتم: من دوست ندارم چیزی  که برای مردم هست را گران کنم. فرمودند: اما من شنیدم می خواهید گران کنید. نمی خواستم  شکایت از دوستان مجلس  کنم و این کار را هم نکردم، تنها گفتم که دوستان مجلس به این دلیل که درآمدهای دولت زیاد شود، مقداری قیمت را بالا بردند.
 ما در شرایط بحرانی جنگ قرار داشتیم و در این شرایط حمایت ها رابطه عاطفی و پیوستگی متقابل دولت - ملت از اهمیت بسیار بالایی برخوردار بود امام در پاسخ فرمودند که شما بروید بگوئید تعیین قیمت (در این شرایط ) مربوط به رهبری است و من مخالف هستم. 
بعد از این که از دفتر امام خارج شدم  به دوستان مجلس تلفن زدم، نمی دانم کدامیک از دوستان بودند اما به ایشان گفتم که من موضوع را با امام مطرح نکردم؛ خودشان می دانستند که چنین بحثی در مجلس وجود دارد. چند نفر از دوستان مجلس وقت ملاقات گرفتند و سریع خدمت امام (ره) رفتند تا مسئله را برطرف کنند. حضرت امام (ره) در نهایت راضی نشدند و فرمودند: سیگارهایی که گران قیمت است و مرفهین می کشند(سیگارهای لوکس) را گران کنید و سیگارهای ارزان قیمت(اشنو) را گران نکنید. این جهت گیری در همه جا وجود داشت. یکی دیگر از مواردی که نقش آن در آن دوران خیلی دیده نشده و واقعا زحماتی که دوستان کشیدند ناگفته ماند، سیاست گذاری و اقدامات انجام گرفته در سازمان حمایت از تولید کننده و مصرف کننده بود که متاسفانه این نهاد در نهایت تضعیف شد. در آن دوران این سازمان مدیر دلسوزی داشت و سازمان به معنای واقعی بسیج شده بود. هم کالاهای وارداتی و هم کالاهای تولیدی را زیر نظر داشت. دولت هم به طور مستمر از آن ها گزارش و راه حل می خواست. الان که بحث یارانه ها طرح شده است بد نیست اشاره ای به یارانه های ثبت شده آن دوران داشته باشم. در آن دوران در بالاترین سطح یارانه ها به رقم 14-15 میلیارد تومان رسید و بعد هم کم کم با سازو کار خاصی حذف شد.
 با کمک این سازمان ما توانستیم بسیاری از بحران ها را مدیریت کنیم. برای نمونه  دولت مجبور بود مقداری مواد اولیه برای تأمین نیاز مرغ داری ها وارد کند. در مقابل آن، معلوم بود که واحد های تولیدی تا چه اندازه و با چه سازمان دهی ای باید گوشت به سیستم توزیع تحویل دهند. بنابراین بی آن که سیستم تولید دولتی باشد، اما مسیر تولید سیاست گذاری شده و کاملا تعریف شده بود. 
در بخشی از موادی که به کارخانه ها یا سازمان های تولیدی داده می شد نسبت به محصولات تولیدی مقداری سود تعریف می شد. از ما به التفاوت این سودها هزینه ی یارانه ها تامین می شد که در مواردی به کمک کالاهای اساسی می آمد.
•	«كلمه»:  در آن دوران فشارهای شدیدی برای تضعیف ارزش پول ملی به دولت وارد مي شود و البته  دولت نيز در مقابل خیلی مقاومت کرد؟ درباره تجارب خود در اين باره توضيح دهید؟ 
 میرحسین موسوی: این یکی از دشوارترین کارهای دولت بود. بسیار علاقه مندم که سیاست ها و مسئله های ارزی کشور از فاصله ای حتی طولانی تر از سی سال قبل ارزیابی و مقایسه شود. 
در دوران جنگ اولا باور قطعی داشتم که قدرت ریال و قدرت پولی ما حتی نسبت به قیمت هایی که اعلام می شد، خیلی بالا بود. دوم این که حتی اگر ارز به صورت کالا عرضه و تقاضا می شد باید همچون یک کالای استراتژیک؛ همچون فشنگ یا  گندم مورد بررسی قرار می گرفت و نمی توانستیم به راحتی از آن صرف نظر کنیم. مسئله این جاست، هنگامی که شما با کمبود گندم مواجه می شوید، ممکن است تمام ثروت یک کشور را بدهید تا براي بقا کمی گندم بگیرید. در واقع ارز برای ما ابزاری بود که می توانست دفاع را امکان پذیر کند و در مقابل دشمن جلوی شکست ما را بگیرد. اگر از ارزی که داشتیم خوب استفاده نمی کردیم، به این معنا بود که تولیدات کشاورزی نداشتیم و در واقع به قحطی و گرسنگی می رسیدیم. در همان سال های اول، متوجه شدم که یکی از نقاط حساس ما مسئله ارز است. دلیل بمباران پایانه های نفتی و تلاش های کشورهای غربی  برای کاهش میزان تولید و صادرات نفت ایران هم، کاستن از میزان درآمد ارزی کشور و فراهم کردن زمینه تسلیم کشور بود. برای همین در هر تصمیمی که برای ارز گرفته می شد، حساس بودیم. بعد از این که ارز تقسیم بندی شد، بیش از نود و چند درصد ارز  یک قیمت داشت، این در حالی است که بعدا گفته شد نرخ ارز دولت در زمان جنگ، 14- 15 نرخی بوده است اما کسی به این حقیقت توجه نکرد که شاید حدود 95-96 درصد ارز تک نرخی بود و تنها دو - سه درصد آن به دلیل برخی سیاست گذاری ها با قیمت های متفاوتی توزیع می شد، مثلا ارز مورد نیاز بخش درمان یا ارز صادراتی قیمتی جداگانه داشت. 
یادم هست که هنوز مرحوم «نوربخش» رئیس بانک مرکزی بود، بحث بسیار تندی درگرفت که قیمت ارز را تعدیل کنیم. در آن زمان احساس نگرانی  کردم. خواستم تا موضوع در شورای اقتصاد بحث شود. رئیس محترم مجلس هم در جلسه شورای اقتصاد آمدند و با بقیه دوستان بحث مفصلی در این باره انجام شد. جمع بندی من در آن جلسه این بود که باید این موضوع مورد مطالعات تطبیقی قرار گیرد؛ یعنی بررسی شود کشورهایی که قبلا در قیمت ارز تعدیل ایجاد کردند آیا در این  زمینه موفق بودند؟ قرار شد که  آقای نوربخش رئیس بانک مرکزی این کار را انجام دهند. من هم پیشنهاد دادم تا آقای عالی نسب هم همکاری کنند. قرار شد این دو نفر مطالعات جداگانه ای در اين خصوص انجام دهند. مطالعات حدود دو ماه طول کشید و باز هم جلسه ای با همان افراد تشکیل شد. ابتدا آقای نوربخش گزارش داد که بیش از 50 کشور را مطالعه کرده بود. ایشان گفتند که این سیاست در اغلب کشورها منجر به شکست شده است. مرحوم عالی نسب هم گفت: در صورت تضعیف ارزش پول ملی ،  300 میلیارد تومان کسری بودجه می آوریم. 300 میلیارد تومان در آن زمان یعنی نزدیک کل بودجه کشور. کل بودجه کشور در آن زمان 400 میلیارد تومان بیشتر نبود. در آن جلسه این تصمیم منتفی شد. تا پایان جنگ و تا زمانی که موضوع واردات بدون انتقال ارز مطرح شد، دولت همین موضع را دنبال کرد. به نظر من موضوع واردات بدون انتقال ارز هم به سیاست های دولت لطمه زد که از دست ما هم کاری ساخته نبود . 
 هنوز هم قضاوتم بر آن است که در آن دوران کوچکترین تغییری در قیمت ارز منجر به اختلالات بسیار جدی در صحنه ملی می شد. کاش به آن تجربیات توجه می شد. تک نرخی کردن ارز در ژاپن بعد از جنگ در دهه 60 صورت گرفت یعنی زمانی که 14- 15 سال از جنگ آن ها می گذشت که برای آن کشور خیلی مفید بود و می توانستند مدیریت منابع ارزی خود را داشته باشند .
در آن زمان برخی اعتقادشان بر این بود که اگر ارز آزاد شود به نقطه تعادل می رسد و فراوانی ایجاد می کند. من اصلا به این موضوع اعتقاد نداشتم. 6- 7 میلیارد دلار ارز نمی توانست این نقش را داشته باشد. در حالی که نیاز مصرفی در جامعه ای که جنگ هم نباشد بی انتهاست. در آن زمان نیاز ما از خمپاره، گلوله های توپ و اسلحه گرفته تا گندم و دارو بسیار شدید بود. واردات دارو در آن سال ها بین 300 تا 400 میلیون دلار بود که توان پرداخت وجود نداشت، البته این مشکل باعث شد تا صنایع دارویی شکوفا شود و به اصطلاح به خودکفایی نسبتا خوبی در این زمینه برسیم. به هر حال این نوع نیاز ها به اندازه ای ضروری بودند که نمی توانستیم از آن ها صرف نظر کنیم و قیمت ارز را دستخوش این نوسانات کردن نمی توانست مفید باشد. دولت ارز را برای این نوع مصارف به گونه ای تنظیم کرد تا حساب های ملی این ها به صورت یارانه ای که در بودجه درج می شود باشد تا به خود بودجه فشار نیاید.
•	«كلمه»:  به نظر می رسد وقتی ترکیب دولت را در زمان شما مورد بررسی قرار می دهیم در قیاس با دوره های بعدی به لحاظ جهت گیری های سیاسی، نوع نگاه به مسائل مختلف از جمله مسائل حوزه اقتصاد تفرق آرای بیشتری در آن دیده می شود. با توجه به مسوولیت سنگین دولت در فرآیند سیاست گذاری عمومی ، به نظر می رسد تصمیم سازی و تصمیم گیری به ویژه در شورای های عالی بدون تضارب آرا و افکار مختلف نمی تواند رویه موفقی برای سیاست گذاری باشد، از این منظر در واقع دولت باید محلی برای مشاهده نوع نگاه های متفاوت به مسائل اقتصادی و سیاسی هم باشد. در دوره های بعدی این وضعیت تغییر پیدا کرد. تلقی شما به عنوان رئیس دولت در آن زمان  از این وضعیت چه بود؟ آیا کشور از ناحیه دولتی که محل تضارب این آرا گوناگون بود می توانست سود ببرد؟ و آیا دولت هایی که یکدست تر هستند و نگاه های داخل آن یکسان تر است موفق تر نبودند؟
 میر حسین موسوی: من اولی را بیشتر می پسندم . به این شرط که به نقطه ای نرسد که منجر به حرکت های سیاسی برای مختل کردن کارهای دولت شود. 
در دولت آن زمان این دیدگاه حاکم بود که هر فردی کارشناسانه و علمی کار کند ، سازوکار های مدیریتی قوی ای را بکارگیرد و از نیروهای برجسته و خوب استفاده کند، دیدگاه ها و محصول تلاش های او نادیده گرفته نمی شود. به همین دلیل اختلاف عقاید زیادی در دولت بود و گاهی هم دعوا می شد. مثلا درباره بانکداری اسلامی برخی دوستان به نظرشان غیر شرعی می آمد و وارد این موضوعات نمی شدند، اما وجود چنین اندیشه هایی در شورای اقتصاد باعث بحث های مفصل می شد تا به نتیجه برسیم. اختلاف آرا می توانست باعث تحول شود. هم اکنون نگاه ها عوض شده است. اما من هیچ گاه احساس نکردم این بحث ها مزاحمت هایی برای کار ایجاد می کند به شرط آن که قواعد بازی رعایت می شد، به این معنا که اگر شورای اقتصاد نهادهای رسمی و دولت تصمیمی می گرفت، در نهایت این تصمیم ها باید از مسیر مجاری رسمی عبور می کردند تا اگر نقصی در آن ها وجود داشت، این نقص برطرف می شد.
 به نظرم این اختلافات باعث رشد و شکوفایی شد. هیچ مشکلی پیدا نمی کردیم. نگاه متفاوت بخش های مختلف بازتابی از قواعد و واقعیت های اجتماعی ما بودند. این نگاه ها از خارج که نیامده بودند. ما در آن زمان به معنای کامل در داخل کشور استقلال داشتیم و هیچ گاه تحت تاثیر مسائل بیرون از مرز قرار نگرفتیم.
 در آن دوران روحیه ای به وجود آمد که به اصطلاح در کلام حضرت امام (ره) خلاصه می شد. قریب به مضمون کلام این بود: کسی که نمی تواند اینجا کار کند جای دیگر کار کند.
 معنای این حرف آن بود که دوستی ها، آشنایی ها، رفاقت ها جای خود را داشت اما افرادی که نمی توانستند باهم کار کنند می رفتند و در جای دیگر مشغول می شدند و مشکلی هم ایجاد نمی شد. در دولت هم، همین شرایط حاکم بود.
افراد مختلف با گرایش های سیاسی مختلفی حضور داشتند که با رفاقت به خوبی با هم کار می کردند. در جلسه های کاری دولت و شورای اقتصاد نظر خودشان را مطرح می کردند و در نهایت اکثریت هر چه تصمیم می گرفت اجرا می شد، مشکلی هم پیدا نمی کردیم.
 هر فردی در هیات دولت و یا در مجامع رسمی نماینده بخشی از منافع کشور است. تصمیم گیری درباره ی موضوعاتی که در جلسات دولت در معرض داوری گذاشته می شد، بسیار دشوار بود؛ از جمله این موارد موضوع بودجه بود. بودجه مشکل ترین کار دولت بود. برای این که بودجه شفاف باشد، نزدیک دو ماه، ارقام و اعداد بودجه دست به دست در دولت می گشت. هر یک از نمایندگان بخش های مختلف سعی می کردند تا اهمیت سهم بخش خود را با استدلال هایی که ارائه می کردند، توجیه کنند، گرایش های گوناگون در موضوع بودجه بازتاب خود را نشان می دادند، اما در کنار تمامی  این دشواری ها، در نهایت تن دادن به این فرآیند که اجازه دهیم تا حرکت قانونی، انجام گیرد و همه نظرات مطرح شود، مسئله بسیار مهمی بود. 
•	«كلمه»: موفقیت دولت در مدیریت بحران های سال 1365 از جهات مختلف نقطه ی عطفی در کارنامه ی آن  محسوب می شود. در این سال نخستین شوک معکوس نفتی اتفاق افتاد، موشک باران شهرها شروع شد، استراتژی عراق انهدام تاسیسات اقتصادی ایران شد. در آن دوران به  یک باره چالش تورم و بیکاری و کمبودها با هم پیدا شد. چگونه آن دوره با موفقیت در مدیریت بحران های متعدد سپری شد ؟
 میرحسین موسوی: آن دوره دوران سخت و ویژه ای بود. مسائل سیاسی پشت پرده ای هم وجود داشت. به طور مثال  بیم محاصره کامل مطرح بود که در سطح سران سه قوه هم مورد بررسی قرار گرفت. دولت متعهد شد برنامه ای برای بدترین شرایط ارائه کند. این تصمیم  منجر به آن شد که برنامه ای تحت عنوان شرایط نوین اقتصادی تدوین شود. سه سناریوی مختلف در این برنامه مطرح شد؛ وضعیت قرمز، وضعیت زرد و وضعیت آبی. سناریوی وضعیت قرمز که بدترین وضعیت کشور را تصویر می کرد، درباره ی شرایطی در نظر گرفته می شد که تنگه هرمز بسته شود، گلوگاه های مهم مواسلاتی ما بمباران شود، نفت هم نتوانیم صادر کنیم و حتی جلفا هم بسته شود و شوروی هم راه خودش را بر ما ببندد؛ در این صورت چه اقداماتی باید صورت می گرفت. مثلا پلی داشتیم در حاجی آباد نزدیک بندرعباس که اگر بمباران می شد، نقل و انتقال کالا در این محور قطع می شد یا پل قطوری  که رابطه ما را با ترکیه قطع می کرد که البته بارها هم بمباران شد؛ این بدترین شرایط مفروض بود که بر اساس آن طرح هایی خیلی سری تهیه می شد. در این طرح ها مسائلی حیاتی که از آن نمی توان گذشت و حداقل ممکن برای اداره کشور محسوب می شد، ارزیابی شدند و راه حل هایی برای آن ها تدارک دیده می شد. کارشناسان دولت در تدوین این برنامه حتی آن اندازه ریز شدند که موضوع  پل های استراتژیک را نیز دیده بودند؛ برای نمونه خورهای حاشیه دریای عمان بررسی شد که از آن  جا ها چه میزان کالا می توان وارد و صادر کرد. نتایج دیگر این بررسی آن بود که حداقل به صدور 200 هزار بشکه نفت نیاز داشتیم، برنامه ای تهیه شد که اگر بخواهیم حداقل این سطح صادرات را حفظ کنیم، حتی از طریق قاچاق هم شده باید این حجم صادرات انجام گیرد، تا حداقل نیازهایمان تأمین و مشکلات بحرانی برطرف شود. برای تک تک مسائل طرح داده می شد. افرادی که این  طرح ها را تهیه می کردند، 15 نفر از وزرا بودند که در ساختماني جلسه مي گذاشتند، موضوع را بررسي مي كردند، اسناد و مدارک جلسه هم همانجا می ماند چراکه اطلاعات حیاتی کشور نباید به بیرون درز پیدا می کرد.
در انتها معنای این طرح که تنها 9 نسخه از آن تکثیر شد و یکی هم برای حضرت امام (ره) فرستاده شد، این بود که در بدترین شرایط کشور می تواند 200 هزار بشکه نفت صادر کند، ضمن اینکه مقاومت در جنگ نيز ادامه پيدا کند. این یک برنامه بود. سناریوی دوم کمی بازتر بود و سناریو وضعیت آبی هم وضعیت عادی کشور بود. طرح های مربوط به هر یک از این سه وضعیت تهیه شد.البته  ما هیچ  گاه به وضعیت قرمز نرسیدیم، اما همین طرح دید ما را به محدودیت ها باز کرد که باید مواظب چه بخش هایی باشیم. 
هنگامی که بحران های ارزی پدید آمد و به شدت قیمت نفت کاهش یافت، همزمان بمباران خارک و حتی جزیره سیری هم افزایش پیدا کرد، به علاوه تلمبه خانه هایی که نفت را به پالایشگاه ها می رساندند، همه در معرض بمباران قرار گرفتند. این وضعیت باعث شد که به منابع ارزی اهمیت ویژه ای داده شود. هفته ای یکبار گزارشی خیلی سری در مورد جدول پرداخت های خارجی داده می شد تا معلوم شود که هفته های بعد چه شرایطی خواهیم داشت. تمام متغیرها به شدت کنترل می شد. الحمدالله به دلیل اینکه نقاط حساسی که برای مردم و برای پایداری مهم بود در برنامه ها دیده شد و به آن پرداخته شد، با روحیه ای که مردم داشتند این بحران پشت سر گذاشته شد.
مدیران هم در آن دوران به مانند مردم همراهی بسیار داشتند. یادم هست مسئولی در آن زمان در پالایشگاه اصفهان بود. پالایشگاه اصفهان چندین بار بمباران شد و چون مکان بسیار حساسی بود اگر از بین می رفت مشکل پیدا می کردیم. زمانی تلفن کردند و گفتند آنجا بمباران شده است. از شهدا و زخمی ها پرس و جو کردم که گزارش دادند. آن وقت رئیس قسمت را خواستم تا با او صحبت کنم، گفتند رفته سر برجکی که خراب شده، گروه تشکیل داده تا کار بازسازی آنجا را شروع کند. یکی از راهبردهایی که آن موقع بارها در دولت به صورت علنی اعلام شد؛ این بود که ما منتظر اتمام جنگ برای بازسازی نمی شویم. حتی اگر پالایشگاه یا مکان های حساس بمباران می شد، حتی اگر ده بار هم این اتفاق می افتاد، با این خوش خیالی که ابتدا باید جنگ تمام شود، بعد بازساری شروع شود، منتظر نمی ماندیم. مدیران به این مسئله اعتقاد داشتند.
 نمونه دیگري هم چون جنبه عاطفی دارد براي شما نقل مي كنم. در كارخانه آلومینیوم سازی اراک دیگ هایی با مواد مذاب وجود دارد، اين ديگ ها بسيار حساسند. آنجا بمباران شد و تعدادی شهید و زخمی داشتیم . تماس گرفتم تا شرایط را ارزیابی کنم. متوجه شدم ضمن این که عده ای دلهره بیرون کشیدن جنازه ها و زخمی ها را دارند، عده ای دیگر هم دلهره حفظ و نگهداری ديگ هاي مخازن مذاب را دارند، این را دیگر نمی توان مدیریت یک جمع بر یک کشور نامید. می خواهم بگویم، کل کشور خودش را مدیریت می کرد تا بتواند با مشکلات روبرو شود. در سطح خانواده هم این سازو کار حاکم  بود. شب هایی که تهران بمباران می شد در بسیاری از موارد به صورت ناشناس به سطح شهر مي رفتم و در رفتارمردم می دیدم که چگونه خود آن ها خودشان را مدیریت می کردند؛به گونه ای که شاید حکومت به طور متمرکز از عهده این اقدامات برنمی آمد.
•	«كلمه»: مباحث دو دهه بعد از جنگ و افق های پیش رو باقی ماند و زمان هم به اتمام رسیده است؟ اگر صحبت پاياني داريد بفرماييد؟
 میرحسین موسوی: مهم نیست. دیگران هم می توانند درباره این دوران ها صحبت کنند. بازهم می گویم که این سخنان تنها برای گفتن تجربیات دهه انقلاب عنوان شد که حاصل تلاش ملت و مدیران خوب کشور بود. من این مسائل را گفتم تا شاید بهره ای از آن ها گرفته شود و گرنه به آن دوره نقدهای زیادی هم وارد می شود که ما همه آن ها را قبول داریم، اما نباید زحمت ها و تلاش ها نادیده گرفته شود. باید متوجه شویم که همه امکانات و سرمایه ما، پول و ریال و ارز نیست بلکه سرمایه های دیگری هم هست که به کمک آن ها در آن دوران  توانستیم با کمبودها روبرو شویم. ما باید هوای این سرمایه ها را داشته باشیم. این سرمایه ها خارج از دست دولت است اما دولت ها می توانند در جذب آن ها موثر باشند.








پس از دو دهه سكوت شايد خود لب گشودن خبر باشد. هر توضيحي درباره چه پرسيدم و چه گفت زايد است كه خود «گفتنش» مهم‌تر است تا چه «گفتن».
نخست‌وزير مورد حمايت امام (ره) اين روزها با حفظ همان روحيه ساده‌زيستي با ارزان‌ترين خودرو ساخت داخل در سطح شهر تردد مي‌كند و براي به سامان رسيدن كار آماده‌سازي ساختمان جديد فرهنگستان در حالي‌كه ساير طبقات مراحل آخر بنايي را سپري مي‌كند به همراه پرسنل دفتر مستقر شده تا كار زودتر به سرانجام برسد.موسوي در پاسخ‌هاي مجمل و گوياي خود به صنعت و توسعه تصويري از آخرين ديدگاه‌هاي خود در قبال توسعه، عدالت و روابط بين‌المللي ارائه داده و به مدعاي چپ و سوسياليستي بودن سياست‌هاي اقتصادي دولت خود پاسخ گفته است.
سياست‌هايي كه با وجود اطرافيان و همكاران سابق او نه مستندي بر اعتقادات اقتصاد او كه روشي برآمده و جهانشمول از اقتضائات دوران جنگ است.
همچنين موسوي درباره عدالت به مثابه تراز ديدگاه‌هاي حضرت امام(ره) در سال‌هاي بعد از جنگ سخن گفته و سياست‌هاي اقتصادي و تجاري كنوني را به نقد كشيده است. خواندن اين گفت‌وگو تصوير دقيق‌ترين دستگاه ذهني «مهندس« در آستانه سال انتخابات را ارائه مي‌دهد...
اين روزها نام ميرحسين موسوي با فعال شدن «جمعيت توحيد و تعاون» كه تشكل نزديكترين ياران وي است و همايش «تبيين الگوي زيست مسلماني» را برگزار كرد و راه‌اندازي وب‌سايت " کلمه" بيشتر بر سر زبان‌هاست.
اين تكرار نام و ياد موسوي به‌دنبال جلسه تاريخي‌‌اش با سيدمحمد خاتمي و اعلام عمومي توافق‌شان بر سر نامزدي قطعي رئيس يا وزير دولت دفاع مقدس به اوج رسيد. مصاحبه مجله "صنعت و توسعه" با میرحسین موسوی پیش روی شماست. 

آرمان حضرت امام (ره) تحقق يك جامعه اسلامي بود البته با تاكيد روي اسلام ناب محمدي. در نگاه ايشان "اسلام ناب محمدي" اسلام مدافع آزادي واستقلال و مستضعفين و كوخ نشينان و در مقابل اسلام مرفهين بيدرد ، اسلام آمريكايي ، اسلام متحجرين و اسلام شاهنشاهي بود. سخنان چند سال آخر عمر مبارك حضرت امام پر از اشارات صريح به تقابل اين دو اسلام بود . بنظر بنده ايشان تصور روشن و خارق العاده اي از وظايف دولت مدرن داشت و تنها "اسلام ناب محمدي" را رها بخش براي مردم و مشكل گشا براي وظايف يك نظام اسلامي امروزين مي دانست.

با اين نگاه احتياجي نيست كه ليستي از پيشرفت ها ورشد اقتصادي و اجتماعي و فرهنگي بدهيم تا نسبت توسعه و آرمانهاي ايشان مشخص شود . چرا كه در اين نگاه قبل از اين ليست ظهور انسانهايي طراز اسلام ناب محمدي بمعني تحقق كامل اين آرمان است . بهمين دليل ايشان تحقق آرمانش را در كودك سيزده ساله اي مي يابد كه همه هستي اش را به قربانگاه مي برد تا اسلام و ايران را حفظ كند . مي خواهم نتيجه بگيرم كه با گذشت سي سال از پيروزي انقلاب و بيست سال از وفات حضرت امام (ره) بايد براي درك آرمانهاي انقلاب و امام زاويه ديدمان را عوض كنيم و با تغييري كه در افقهاي نگاهمان به جامعه و جهان بوجود آمده لازم است با رويكرد هر منوتيكي با آن دوره روبرو شويم . وگرنه ما نمي توانيم به سادگي نه تمثيل شهيد فهميده را درك كنيم و نه آنكه بفهميم چگونه مي تواند يك موي كوخ نشينان بر همه كاخ نشينان و مرفهين بيدرد ارجحيت داشته باشد . بنده البته بعنوان يك قضاوت ميخواهم بگويم آن افق ديد ظرفيت شكوفايي سياسي و اقتصادي و اجتماعي را بشكل خارق العاده اي داراست . نمونه اش را مي توان در شاخص هاي توسعه كشور همزمان با يكي از طولاني ترين و خونين ترين جنگهاي تاريخ كشورمان ديد . اميدوارم روزي بيطرفانه پرونده دهسال تلاش در توسعه كشور كه يكي از آنها پيشبرد امور طراحي و اجرا ي صدها پروژه بعنوان طرحهاي انقلاب بود ، گشوده شود . طرح مباركه و راه بافق بندر عباس ، مس سر چشمه ، كوره دوم ذوب آهن و صدها پروژه ديگر نمونه هايي از اين طرحها بودند.

من نظر خودم را مي گويم. در مورد مشابهت و تفاوت با نظرات ديگر قضاوت با شماست . به نظر من پايبندي به اصولي كه براحتي از نظرات حضرت امام (ره) و متون معتبر انقلاب قابل استخراج است بهترين را ه تامين منافع حياتي و منافع ملي ماست . به شرطي كه با ماجراجويي و حادثه آفريني همراه نشود . ما احتياج به تجزيه و تحليل واقع گرايانه از امور بين الملل و جهان و درك بدون توهم از فرصت ها و تهديدها داريم . همه اينها اگر با درك روشن و بدون خيال پردازي از تواناييهاي ملي و با يسته هاي اعتقادي و اصولي همراه نباشد نتيجه نخواهد داد . بنده اعتقاد دارم داشتن شرايط اقتصادي و سياسي مطمئن در داخل براي اعمال و پيگيري سياست خارجي فعال و قدرتمندانه ضروري است . سرنوشت وحدت ملي پيرامون منافع حياتي و ملي كشور از موفقيت در سياست خارجي جدايي ناپذير است . ما براي تامين حداكثر منافع خودمان در رابطه با جهان بايد مزيت هاي نسبي خودمان را بخوبي بشناسيم و بصورت عاقلانه و فعال از آنها در روابط بين الملل استفاده كنيم . سياست هاي تنگ نظرانه داخلي كه دايره طرفداران نظام را كم كند و يا سياستهاي اقتصادي كه نتواند عدالت را كنار توسعه و رشد سريع دنبال كند ضمن آنكه منابع داخلي را بهدر ميدهد موقعيت مارا در جهان تضعيف مي كند . ما بايد بررسي كنيم تا چه اندازه از موقعيت و ظرفيت هاي ژئو استراتژيكي و ژئو پليتيكي خودمان در سياست خارجي استفاده مي كنيم.
بنده به زبان تمثيل مي گويم كه براي مجاب كردن غرب و وادار كردن آنها براي دست كشيدن از سياستهاي مخاصمت آميز ، بيش از انكه احتياج داشته باشيم نيويورك و پاريس ويا لندن را مجاب كنيم ، احتياج به حضور خردمندانه و فعال در اسلام آباد و انكارا و باكو و دوشنبه و ايروان و كابل داريم . يادمان باشد كه در زمان حضرت امام (ره) و دوران دفاع مقدس وقتي رييس جمهورمان به پاكستان رفتند مردم لاهور در استقبال ، ماشيني را كه ايشان و ضياء الحق در آن سوار بودند روي دست بلند كردند . سئوال بايد اين باشد كه آيا ما اين ظرفيت ها را گسترش داده ايم ؟ آيا آنها را در همه زمينه هاي اقتصاد ي و سياسي و فرهنگي نهادينه كرده ايم ؟ ما كمتر توجه كرده ايم كه ابزار و دارايي ما در چانه زني يا مقابله با دشمنانمان همين مزيت هاي نسبي ما در جهان اسلام و منطقه است.
اين ظرفيت هم متاثر از جغرافياي سياسي كشور ماست و هم بر آمده از قدرت و نفوذ انقلاب اسلامي و اصول نشات گرفته از آنست . پرواز صدها هواپيما از ايران به دبي جز آنكه بازارهايمان را با كالاهاي مصرفي بنجل پركنيم و جيب دشمنانما ن را پركنيم كمكي به تقويت ما در خليج فارس نمي كند . ما با يد براي حفظ امنيت خودمان در خليج فارس عمق استراتژيك داشته باشيم . براي اينكار همانطور كه براي اقتصاد برنامه هاي پنج ساله مي نويسيم بايد استراتژي و برنامه روشن داشته باشيم . همه ما ها به اسم خليج فارس حساس هستيم ولي توجه نداريم كه همه كشور هايي كه با ما در يك حوزه تمدني بزرگ و درخشان سهيم هستند به اين اسم حساس هستند و آيا ما از اين ظرفيت استفاده كرده ايم و يا توانسته ايم چه با فعاليت هاي ديپلما تيك و چه توسعه تاسيسات زير بنايي به كشور هاي همسايه مخصوصا آسياي مركزي و قفقازاين عمق استراتژيك را ايجاد كنيم . دقت در مشكلات ورود ما به سازمان همكاريهاي شانگهاي بخوبي علامت هاي بيراهه رفتنمان را نشان مي دهد . گمان مي كنم خط امام ميتوانست و ميتواند راه حل هاي ديگري را براي تامين منافع حياتي و ملي ما نشان بدهد.

در سئوال اصطلاح چپ بصورت منفي بكار گرفته شده ولي در اول انقلاب ودر آن دهه جريان چپ همين جريان خط امام خط دفاع از محرومين و مستضعفين خط برنامه ريزي و خط توسعه و خط آزادي بود . و اين چپ ربطي به سوسياليسم نداشت و دنبال اعمال سياستهاي سوسياليستي و شبه سوسياليستي نبود . اين جريان كه اكثريت مردم را نمايندگي مي كرد در مجلس و دولت اكثريت بودند واعتقاد داشتند كه تبعيت از "اسلام ناب محمدي" مي كنند و براي همين تمامي اين مجموعه براي مشخص شدن مرزهاي خود با جريانات ديگر خود را خط امامي ميخواندند . سياستهاي دوران جنگ در زمان حيات حضرت امام (ره) بكار گرفته ميشد . اگر ايشان ميديدند كه جريان سوسياليستي يا شبه سوسياليستي است و اسلامي نيست لحظه اي براي برخورد تعلل نمي كردند . بعضي از اقدامات چون قيمت گزاري با دستور مستقيم ايشان به قوه قضاييه و قوه مجريه شروع شد و يا دستور تعزيرات نيز همينطور . دليلش هم شرايط جنگ بود . بارها بنده ناظر پيگيري اينگونه سياستها از طرف ايشان بودم . مساله تعاوني ها كه به دليل فشار جريان راست متوقف شده بود دو سه بار بطور مستقيم از سوي ايشان پيگيري شد . البته عده اي در اين كشور بودند كه اين نوع سياستها به منافع آنها لطمه مي زد دولت را به انگهاي مختلف مورد حمله قرار مي دادند . به طور طبيعي يك عده اي هم پشت سر اين كليشه سازي جمع ميشدند كه همه از يك انگيزه در مخالفت با دولت تبعيت نمي كردند . در ميان اينها افراد مذهبي ويا انقلابي كم نبودند و بنده هميشه احترام آنها را داشتم گر چه منافع مردم و كشور را بر هر ملاحظه ديگر ترجيح مي دادم . ولي عده اي ديگر بودند كه هيچ حسي نسبت به مصالح ملي و دفاع مقدس و خون شهدا نداشتند . اينها نه به هويت اسلامي احساس تعلق مي كردند و نه پايبند به مرزهاي ملي بودند . تعجب آور نبود كه بارها تئوريسين هاي اينها در شرايطي كه در آمد نفت بين 6تا7 ميليارد دلار نوسان داشت وبه سختي روزهاي جنگ را مي گذرانديم و در حاليكه بيش از نصف همين در آمد نيز بطور مستقيم بعنوان هزينه هاي دفاع مقدس پرداخت ميشد بما توصيه مي كردند نرخ ارز را آزاد كنيم . آيا حق نبود كسانيكه ارقام و آمارو واقعيتها دستشان بود نسبت به مقاصد اينگونه افراد شك بكنند . يكبار در سال 64 بنده با يكي از اين نظريه پردازها بعد از راي اعتماد دولت از مجلس ملاقات كردم . ايشان حدود يكساعت از مزاياي سياست تعديل در آن هنگامه جنگ و بحران صحبت كرد و اينكه اگر اينكار بشود كشور گلستان ميشود و چه و چه . ايشان وقتي صحبت را شروع كرد بنده حساس شدم و بخودم گفتم تامل كنم تا همه صحبتها را بشنوم . در آخر صحبت بنده گفتم كه شما يك نكته را فراموش كرديد وقتي سئوال كرد چه نكته اي ، گفتم آنكه بعد از اعمال اين سياستها دستهايمان را جلوي صدام بلند كنيم . من هنوز يادم هست كه در يك ساعت صحبت ايشان كلمه اي در رابطه با دفاع مقدس اشاره نشد و بعدها بنده به اين جلسه بارها فكر كردم و به نتيجه رسيدم كه براي اين فرد و دوستانش مرزهاي ملي ومصالح ملي ويا مصالح ديني بي معناست . بعد از اتمام وظايف دولت ، بنده هيچگاه تعجب نكردم كه آنها همان نظريات را پي بگيرند بلكه تعجب بنده از دوستاني بود كه در زمان همكاري با دولت زمان حضرت امام (ره) از " ماي نوعي " تندتر بودند ولي وقتي ورق برگشت ما را به كوپنيسم و سوسياليسم متهم كردند و حتي شخصيتي چون مرحوم عالي نسب با آن همه خدمت و سابقه تدين را با انگلس مقايسه كردند . بنده در سياستهاي دوران جنگ هميشه به اقتصاد اسلامي فكر مي كردم و مجموعه سياستهاي بكار گرفته شده در آن زمان را تنها راه ايستادگي يك كشور انقلاب كرده و در حال جنگ مي يابم و بعدها وقتي شرايط بعضي از كشورهاي در حال جنگ را مطالعه كردم و روي سياستهاي آنها دقت كردم اين شبهه براي بنده ايجاد شد كه آيا در بعضي جا ها كوتاه نيامديم . شما سياستهاي چرچيل را در زمان جنگ مطالعه كنيد ، آنها حتي كارگاههاي دو نفره را از جهت ورود مواد اوليه و خروجي كالا و توزيع آن زير نظر داشتند . بهر حال بعد از جنگ نه آن گروه مومني كه اشاره كردم بلكه امثال افرادي كه اشاره شد كليشه اي از دولت دفاع مقدس ساختند و سپس با قلم هاي خود آنرا آماج حملات قرار دادند . بنده هم نيازي به پاسخ نمي ديدم چون ذائقه مردم و رزمندگان و قشرهاي مستضعف از نتيجه سياستهاي آن دوران پاسخ آنها را مي داد . اگر شما سئوال نمي كرديد بنده علاقه اي به باز كردن موضوع نداشتم.

با روند موجود تحقق چشم انداز امكان پذير نيست . يادمان باشد بعضي از رقيبان ما سرعت زيادي در توسعه پيدا كرده اند و شكاف ما و آنها مي تواند تعادل هاي منطقه را بهم بزند و با توجه به ادعاي اسلاميت از سوي ما اين شكاف مي تواند بضرر هم اسلام و هم ايران باشد . بنده گمان ميكنم طراحان و تصويب كنندگان چشم انداز در سند چشم انداز نگران اين شكاف بوده اند.

حضرت امام (ره) نقش انبيا را دو چيز مي داند ، دعوت به "خدا و معنويت" و " اقامه عدل و قسط در جامعه" . شما به نوشته ها و گفته هاي ايشان رجوع كنيد بارها تذكر اين دو نكته را خواهيد يافت . ولي ما متاسفانه بيشتر اوقات از تقارن ضروري اين دو نكته با هم غفلت كرده ايم . ما يا عدالت را در مقابل توسعه قرار داده ايم و آنرا محكوم كرده ايم ويا كليشه اي بعنوان توزيع فقر ساخته ايم تا عدالت را مورد حمله قرار دهيم و يا آنرا در مقابل يك ارزش بنيادي ديگر مثل آزادي قرار داده ايم بدون آنكه توجه كنيم آزادي از دل عدالت بيرون مي آيد . و گاهي هم ديده ايم كه عده اي شعار عدالت را به ابزاري پوپوليستي براي جذب آراء و قلوب تبديل كرده اند. در اين مدت تقريبا تمام كليد واژه هاي مرتبط با عدالت از ادبيات سياسي و اقتصادي ما حذف شده است . بدتر آنكه ما منابع كمياب كشور را در خدمت اغراض سياسي و اهداف كوتاه مدت بكار گرفته ايم وبا ين ترتيب غول فساد را در كشور بيدار كرده ايم . بنده بعنوان دفاع از انقلاب و امام (ره) مي گويم هيچكدام از اين رويكردها ارتباطي با اهداف ايشان و نظر ياتشان در مورد عدالت ندارد.

با تسليت اربعين حسيني و دعا براي پيروي راه حسين عليه السلام، بايد بگويم، موضوعي كه امروز با عنوان «تشكل و تحزب»براي اين همايش انتخاب شده‌ است، همچون وضعيت حاكم بر روز‌هاي ‌آغازين انقلاب اسلامي مسئله حياتي و مهم امروز ماست. البته چگونگي پرداختن به اين مسئله براي نيروهاي ارزشي اهميتي اساسي دارد. بنابراين رجوع به روشي كه شهيد بزرگوار و سالار شهيدان انقلاب اسلامي، دكتر بهشتي در پرداختن به اين مسئله داشت، خود، اهميت فوق‌العاده‌اي براي ما دارد. 
براي آن‌كه بتوانم اذهان شما را به موضوع بحثي كه در اين جلسه ارائه خواهم كرد نزديك كنم، با يك مثال هنري بحث خود را آغاز مي‌كنم. در نقد ادبي و سينمايي اصطلاحي به نام ژانر وجود دارد كه معمولاً به نوع طبقه‌بندي در ميان داستان‌ها اشاره مي‌كند. اين نوع طبقه بندي براساس روايتي كه فيلم در داستان دارد، فيلم را طبقه‌بندي مي‌كند؛ براي مثال ژانر فيلم‌هاي پرحادثه، رمان و تراژيك انواع مختلف اين طبقه‌ بندي محسوب مي‌شوند. 
يكي از ژانرهاي فرعي، ژانر فيلم‌هاي تخيلي است، در اين ژانر با داستان‌ قهرماناني مواجه مي‌شويم كه از زماني به زمان و مكان ديگري پرتاب مي‌شوند. براي نمونه قهرمان يك فيلم كه يك سامورايي است، خود را از 300، 400 سال پيش پرتاب شده در فضاي شهر پيشرفته آمريكايي مي‌بيند. 
در اين اتفاقات؛ قهرماني كه جاي خود را از نظر زمان و مكان تغيير يافته ‌مي‌بيند، به دليل اين‌كه وارد فضاي نويني مي‌شود، با مسئله‌هايي نوين نيز مواجه مي‌شود و مشكلاتي با اخلاقيات، فرهنگ و نشانه‌هاي زمان و مكان جديد پيدا مي كند. در نتيجه تا زمان تطبيق خود با وضعيت جديد، ممكن است هزاران حادثه تراژيك براي او رخ دهد. 
تمام شخصيت‌ها و افراد اعم از مخالف و موافق به يكباره در نظام جديد، خود را در موقعيتي جديدي يافتند
هنگام پيروزي انقلاب به دليل ناگهاني بودن و سرعت بسيار زياد اين پيروزي و نبود سازماندهي قبلي‌اي كه افراد را براي برخورد با وضعيت‌‌هاي جديد بپروراند، تمام شخصيت‌ها و افراد اعم از مخالف و موافق به يكباره در نظام جديد، خود را در موقعيتي جديدي يافتند.  
در اين ميان بسياري آمادگي برخورد با مسائل جامعه جديد را نداشتند. برخي روحيه روستايي داشتند، برخي ديگر زمان پيروزي انقلاب را با تغييراتي كه در جهان اتفاق افتاده بود يا وضعيت‌هاي بسيار قديمي مقايسه مي‌كردند و نتايجي نامعمول مي‌گرفتند. 
آن زمان طرح موضوعاتي همچون بحث‌هاي مصدق و كاشاني شدت گرفت، مباحث آن زمان است كه در ميان گروه‌هاي چپ دارد تكرار مي‌شود. برخي ديگر وضعيت انقلاب، به خصوص يك سال نخست آن را با يك سال قبل از پيروزي حزب كمونيست در شوروي مقايسه مي‌كردند . در موقعيت جديدي كه پديد آمده بود افراد كمي بودند كه به معناي واقعي معاصر باشند و شرايط را همان‌گونه كه هست درك كنند، علائم را به خوبي دريافت كنند و با تجزيه و تحليل صورت واقعي مسائل و طبقه‌بندي درست مشكلات، بدانند كه نظام جديد جامعه ايراني با چه مسائلي روبرو است. 

شهيد بهشتي جزو معدود كساني است كه از يك فضاي قديم به فضاي نو پرتاب نمي‌شود بلكه او خود را در محيطي مي‌يابد كه مسائل و اهميت آن را به خوبي درك مي‌كند
اين همزماني و معاصر بودن و درك واقعي زمان و مكان، براي افراد برجسته آن دوران كه به نوعي جلودار حركت‌هاي اجتماعي بودند، نكته بسيار مهم و تعيين كنند‌ه‌اي بود. شهيد بهشتي جزو معدود كساني است كه از يك فضاي قديم به فضاي نو پرتاب نمي‌شود بلكه او خود را در محيطي مي‌يابد كه مسائل و اهميت آن را به خوبي درك مي‌كند، مشكلات و سختي‌ها را مي‌بيند. در عين برخورداري از ارزش‌هاي سنتي و اجتهاد در اين زمينه، توانمندي ارائه يك نگاه نو نسبت به مسائل موجود جامعه را دارد. وسعت مسائلي كه ايشان در دوران اول انقلاب به آن مي‌پردازند حيرت‌آور است. گرچه قبل از انقلاب هم ايشان به مسائلي پرداخته كه نگاه نويي را نسبت به جامعه نشان مي‌دهد و به همين دليل شهيد بهشتي به عنوان يك روحاني بسيار پيش‌رو در آن دوران مطرح مي‌شود. 
در عين حال هيچ كس در اجتهاد ايشان در متون اسلامي شك نداشت. بروز و ظهور نگاه و ديد ايشان نسبت به مسائل گوناگون بعد از انقلاب و تحليل‌ها و اظهارنظر‌هاي ايشان در آن دوران، امروز براي ما حيرت‌آور است. 
بعدها با عبور از بحران‌هاي دوران نخست انقلاب، پيدايش نيروهاي جديد و پخته شدن نيروهاي انقلابي و تقسيم كاري كه صورت مي‌گيرد، ديگر اين مسئله چندان براي ما مهم به نظر نمي‌آيد. 
ايشان در رابطه با مسائل اقتصادي و حساس‌ترين مسائلي كه جامعه با آن روبروست نظرات و پيشنهاداتي دارند و همواره افراد را براي بررسي مسائل جديد تشويق مي‌كنند. مسائلي از قبيل بانكداري، بيمه، توليد، تورم، بيكاري و تمامي آن‌چه كه مي‌تواند در شرايط ويژه‌اي كه يك نظام نوپا، پس از پيروزي انقلاب با آن مواجه شده است، اهميت ويژه و فوق‌العاده‌اي داشته باشد. مسئله‌هايي كه عدم توجه به آن‌ها مي‌توانست مشكلات اساسي ايجاد كند. شهيد بهشتي همچنين توجه ويژه‌اي به مسائل مديريت در دوران نخست انقلاب دارند. بحث مكتب و مديريت يكي از مهمترين مسائل مورد نظر ايشان بود.  اين كه آيا مدير بايد تخصص كافي داشته‌باشد، يا از تعهدي مكتبي برخوردارباشد و يا از هر دو، مسئله‌اي مهم در آن دوران بود. ايشان اين موضوع را بارها براي بحث در حزب جمهوري‌اسلامي انتخاب كردند و نظرياتي كه ايشان در اين باره ارائه كردند، بسيار راهگشا بود. 
شناخت ايشان از مسائل سياسي و بين‌الملل يك استثنا در كشور ما بود
بايد بگويم شناخت ايشان از مسائل سياسي و بين‌الملل يك استثنا در كشور ما بود. همه‌ي ما به ياد داريم، كه ايشان ارتباطات و ملاقات‌هاي وسيع و موفقي با شخصيت‌هاي خارجي داشتند. در واقع مي‌توان گفت كه سياست‌ خارجي كشور ما با نگاه‌ها و تجربياتي كه ايشان ارائه دادند، شكل گرفت. دامنه نظريات ايشان حتي به علوم سياسي و فلسفه‌ي سياسي گسترش داشته است و ما هنوز مي‌توانيم از تحليل ايشان در مورد ليبراليسم استفاده‌هاي فراواني ببريم. اكثر دوستان مي‌دانند كه ما وضعيت داخلي ما بسيار پيچيده بود. ما با جامعه‌اي در حال غليان و در اوج تغييرها و در وضعيتي بسيار پيچيده مواجه بوديم. انقلاب دشمناني نيز داشت. 
در اين دوران جريان‌هاي مختلف اسلامي‌ با نظريات و نگاه‌هاي مختلفي وجود داشتند. در تمام اين جريان‌ها شخصيت شهيد بهشتي تأثيرگذار و راهگشا براي انقلاب بود. 
نوع رويكرد همه‌جانبه‌ي ايشان در پرداختن به مسائل فرهنگي و اجتماعي آن دوران نيز صادق است. اين كه حضرت امام از ايشان به تنهايي به عنوان يك ملت نام مي‌برد، شايد ناظر بر همين ويژگي‌هاي شخصيت ايشان باشد. در واقع بيان امام خميني به نوعي اشاره به همه‌جانبگي ذهن ايشان در مورد مسائل گوناگون دارد. 
نمونه‌هاي بسيار زيادي را مي‌توان ارائه داد كه نشان از دقت بالاي ايشان در به زمان بودن و وقوف كامل به زمان و مكان دارد. شايد بتوان گفت كه يكي از بزرگترين برجستگي‌هاي ايشان، آگاهي از زمان و مكان بود. ما ممكن است افراد زيادي را پيدا كنيم كه داراي دانش فراواني باشند، اما حساسيت و توجه آن‌ها نسبت به مقتضيات زمان و مكان دوران خود كم باشد. قبل از انقلاب نيز افراد كمي در نيروهاي مذهبي داشتيم كه چنين توانايي و دركي را داشته باشند و نسبت به زمان آگاهي كامل داشته باشند كه بدون شك در صدر آ‌ن‌ها شهيد بهشتي بود. 
اگر نحوه‌ی‌ برخورد ايشان با حزب و چگونگي پيش‌بيني تشكيلات آن را بررسي کنيد، درمي‌يابيد كه ايشان داراي رويكردهايي بسيار نو و پيشتازانه بود
در واقع رويكرد شهيد بهشتي به مسئله حزب را بايد از اين زاويه مورد بررسي قرار داد كه ايشان فردي آگاه به مسائل و زمانه بوده و مي‌دانست كه در چه نقطه‌اي از زمان و فضاي جغرافيايي ايستاده است. شهيد آگاهي كامل داشت كه نظام ما با چه مسائلي روبرو است. رويكرد ايشان به حزب، رويكردي فردي نبود كه در موقعيت جديدي قرار مي‌گيرد و در پي يافتن ياراني باشد كه بخواهد به قدرت برسد. به بيان ديگر تشكيلات را براي رسيدن به قدرت تعريف نمي كرد. 
اگر نحوه‌ی‌ برخورد ايشان با حزب و چگونگي پيش‌بيني تشكيلات آن را بررسي کنيد، درمي‌يابيد كه ايشان داراي رويكردهايي بسيار نو و پيشتازانه بود. البته اين برخورد پيشتازانه، به هيچ وجه نافي استفاده ايشان از امكانات و تجربيات بومي و ارزش‌هاي اسلامي نبود. من جملاتي از شهيد دكتر بهشتي براي ارائه در اين جلسه انتخاب كرده‌ام و درباره‌ي فضاي طرح اين جملات توضيحاتي ارائه مي دهم. با اين اميد كه سخنران‌هاي بعدي نوري به فضاي اول انقلاب بتابانند تا در تجربه‌هاي كنوني از آن بهره گرفته شود. 
ايشان در يكي از جملات اساسي خود درباره احزاب مي‌گويند: «معمولاً احزاب سياسي حتي تشكيلات نظامي از همان روز اول با انگيزه رسيدن به قدرت بوجود مي‌آيند.» 
دكتر بهشتي پس از طرح اين جمله اشاره‌اي به وضعيت جامعه ايران مي‌كند. يادآور فداكاري‌هاي مردم در راه انقلاب و روحيه‌اي كه بر دوران انقلاب حاكم است مي‌شود و بلافاصله مي‌گويد براي « نسل نوجوان ما تشكيلات سياسي، نظامي و اجتماعي، انگيزه قدرت‌طلبي تداعي نمي‌كند، بلكه انگيزه خدمت و فداكاري در راه يك آرمان و هدف را تداعي مي‌كند.» 
شهيد بهشتي بلافاصله وظيفه تشكيلات را در دو بخش توضيح مي‌دهد. ايشان البته بارها به اين توضيح رجوع مي‌كند و دائم تأكيد مي‌كند كه حزب جمهوري اسلامي براي چنگ زدن به قدرت پديد نيامده است. اگرچه در مواردي ايشان اشاره مي‌كند در موقعيتي كه خلأ باشد و خدمتگزاران ديگري نباشند حزب وارد قدرت نيز مي‌شود. 
در جايي ديگر مي‌گويند به هر حال حزب از ديدگاه فرهنگي و اجتماعي معمولاً يكي از اين دو مفهوم را تداعي مي‌كند؛ «قدرت و خدمت‌گزاري» 
و باز ايشان مي گويند: 
« در ميان عده زيادي حزب اين مفهوم را تداعي مي‌كند كه گروهي قدرت‌طلب دور هم جمع شده‌اند تا به قدرت و حكومت دست‌يابند و آن‌گاه كه به قدرت دست‌يافتند، نزديكان و دوستان خود را در آن تشكيلات به مقام و قدرت برسانند». 
اما براي گروهي ديگر حزب اين معنا را تداعي مي‌كند كه براي مبارزه با فسادها و تحقق بخشيدن به آرمان‌هاي عالي بشري و الهي بايد به يكديگر پيوست و به منظور تشكل بيشتر نيروها در راه تحقق سريع آرمان‌ها، بايد حزب و تشكيلات پديد آورد.» 
شهيد بهشتي در پاسخ به يكي از مقامات مراكش در ديداري كه با ايشان داشت، دو مفهوم فوق را توضيح مي‌دهند و به ايشان مي‌گويند حزب جمهوري اسلامي طالب و خواهان در دست گرفتن قدرت است اما در مفهوم دوم؛ يعني به شكل خدمت‌گزاري و در جستجوي طاعت خدا. 
ايشان درباره انگيزه‌ي خود توضيح مي‌دهد: 
«براي اين كه ما آغازكننده‌ي اين تشكيلات هستيم، براي اينكه به مردم ثابت كنيم ضمن هدفي كه داريم بناداريم از قبول هر سمت قدرت‌آفريني خودداري كنيم؛ مگر هنگامي كه به صورت يك امر واجب مطلق عيني از طرف جامعه و رهبري جامعه به عهده ما گذاشته شود؛ كه البته اين شرايطي خاص است، در غير اين صورت تا آنجا كه كس ديگري وجود دارد كه اين قدرت را در دست گيرد و اين خدمت را انجام دهد به او اولويت مي‌دهيم تا درسي عملي باشد.» 
اين رفتاري بود كه ما در صدر انقلاب از ايشان بارها مشاهده كرديم و به نظر نمي‌آيد گذشت 30 سال از انقلاب هنوز اين درس را كهنه كرده باشد. ادامه اين بحث مربوط به چند سخنراني است كه من جملاتي از آن‌ها را انتخاب كرده‌ام. 
در اين جا به يكي از نكات مورد توجه ايشان كه داراي اهميت بسيار زيادي است و مي‌توان از آن براي شناخت برخي از مشكلات و نارسايي‌ها استفاده كرد، اشاره مي كنم: 
ايشان عنوان مي‌كند «يك تشكيلات كار خود را با آموزش و سازندگي، كلاس‌ها و حوزه‌هاي سازنده در ابعاد عقيدتي و آگاه‌كننده در زمينه‌هاي ايدئولوژيك و سياسي و تمرين‌دهنده در ابعاد معنوي و اخلاقي آغاز مي‌كند و راه را ادامه مي‌دهد.» 
به بيان ديگر در انديشه‌ي شهيد بهشتي موارد يادشده، بخش اصلي فعاليت تشكيلات است. به طور طبيعي تشكيلات بخش اصلي توان خود را روي بيان مواضع ايدئولوژيك خود متمركز مي‌كند. و ايشان ادامه مي دهد: 
«پس از اين‌كه تشكيلات مستقر شد و مورد قبول جامعه قرار گرفت، سراغ اين مسئله مي‌رود كه در سرنوشت سياسي جامعه حضور مؤثري پيدا كند و به همه بگويد حال كه بينش اجتماعي، ايدئولوژيك و سياسي مورد نظر به عنوان يك نهاد اجتماعي مورد قبول بخش عظيمي از جامعه است، سپس مي‌تواند در ساختن آينده جامعه نقش مؤثري داشته باشد. آن موقع است كه بخش قابل ملاحظه‌‌ي ديگري از قبيل انتخابات، روي‌كار آمدن دولت، تهيه برنامه‌ها را ثبت مي‌كنند.» 
ملاحظه مي‌كنيد از منظر شهيد بهشتي ايجاد گفتمان بر گرفتن قدرت اولويت دارد؛ نه اينكه گرفتن قدرت، بعد ساختن گفتمان متناسب با اين قدرت مدنظر باشد. 
ايشان ايده ساختن يك حزب براي رسيدن به دولت صالح را مطرح مي‌كنند، نه تشكيل يك دولت و احزابي دولت ساخته براي حمايت از آن با هر انگيزه و سياستي. اين دو راه كاملاً دو راه متفاوت از يكديگر است. مي‌توان گفت اين فكر،‌ انديشه پنجاه و هفتي است. اما من گمان مي‌كنم اين فكر از انديشه‌هايي است كه مي‌تواند و ارزش آن را دارد كه به طور دائم سرلوحه‌ی توجه‌ نيروهاي سياسي قرار گيرد. ايشان بحثي دارد كه خيلي براي زمان امروز راهگشا است. متأسفانه امروز نوعي شكاف ميان نيروهاي سياسي پديد آمده است، اما اصولي كه در اول انقلاب براساس آن عمل و تبليغ مي‌شد مواضع حزب، در جهت كم‌كردن اختلافات با احزاب رقيب بود. 
نوعي مراقبت و مدارا بين احزاب و گروه‌هاي رقيب مسلمان وجود داشت
اگر چه اين مواضع 100 درصد و در همه موارد موفق نبود، اما در ميان مردم و گروه‌هاي اسلامي معتقد، فعال و مخلص در خط امام موفقيت‌آميز بود و با اين گروه‌ها رابطه برادرانه وجود داشت. 
بدين معنا كه نوعي مراقبت و مدارا بين احزاب و گروه‌هاي رقيب مسلمان وجود داشت و همين كافي بود كه نشان‌داده‌شود كه كسي خلاف اعتقاداتي كه ريشه‌ی شرعي و ريشه در مصلحت‌هاي عمومي جامعه دارد، عمل نمي‌كند. 
شهيد بهشتي در بخش ديگري مي‌گويند: «ما در برابر گروه‌هاي مسلمان فعال، معتقد، مخلص و در خط امام رابطه‌ي برادرانه داريم و هرگونه رابطه رشك‌آميز نسبت به اين گروه‌‌ها را گناهي بزرگ و تباهي‌آور مي‌دانيم» ايشان سپس سراغ گروه‌‌هاي ديگر مي‌روند و باز هم با سعه صدر نوع رابطه با آن‌ها را مطرح مي‌كنند تا برسد به گروه‌هايي كه مبارزه مسلحانه در مقابل نظام را در دستور كار داشتند و مي‌گويند: «بايد برخورد قانوني با آنها صورت گيرد». 
ايشان تلاش مي‌كند هر نوع فضاي جنگ قدرتي را بين گروه‌‌هاي مذهبي از بين ببرند. اگر انقلاب اسلامي در كشور پايدارشد و گسترش پيداكرد به دليل حضور چنين روحيه‌اي در آغاز انقلاب بود. ايشان در تقسيم‌بندي ديگري كه به اين موضوع هم ارتباط پيدا مي‌كند سه شاخصه مهم درباره‌ي حزب جمهوري مطرح مي‌كنند. اولين شاخصه بحث حضور مكتب، اسلام و فقيهان در درون حزب است كه به دليل ضيق وقت از پرداختن به آن خودداري مي‌كنم و به مشخصه دوم و سوم كه اهميت فوق‌العاده‌اي دارد و با بحث‌هايي بنده مرتبط است، اشاره مي‌كنم. ايشان مي‌گويند: 
« مشخصه دوم، سازمان و تشكيلاتي است كه متعلق به همه مردم اعم از جوان،‌ پير، شهري، روستايي و ... باشد. يعني تشكيلاتي كه نشانگر توده به پا خاسته اجتماعي باشد.» تركيب شوراي مركزي حزب دقيقاً بازنمايي چنين نگاهي بود و در شوراي مركزي و شاخه‌هاي شهرستان، از همه اقشار حضور داشتند. مسئله‌اي كه هيچ‌كدام از گروه‌هاي سياسي ديگر چه اسلامي و چه غيراسلامي نتوانستند آن را دوباره تكرار كنند. اين ويژگي در اوايل انقلاب حاكم بود. البته تشكيل چنين شورايي كار ثقيل و سختي بود. چه بسا نارضايتي و ناراحتي در بين برخي از دوستان مجموعه ايجاد مي‌كرد مبني بر اينكه چرا كساني باشند و چرا كساني نباشند. 
وقتي يك كارگر وارد شورا مي‌شد بدين معنا بود كه به همان نسبت امكان حضور افراد بسيار شاخصي كه ممكن بود به حق يا ناحق اعتقاد داشتند بايد در شورا حضور داشته باشند، كاهش مي‌يافت. ولي ايشان از چنين تركيبي دفاع كرد و اين تركيب بندي منجر به شكل گيري واحدهاي مختلفي از جمله اصناف، بخش‌هاي كارگري و دانشجويي و واحد شهرستان‌ها و ... شد كه بعداً نهادهايي از درون آن ها ايجاد شد كه برخي از آن ها هنوز هم در حال خدمت به جامعه هستند. 
گاهي عده اي از نيروهاي مختلف مملكت دور هم جمع شده و در حالي كه بخش كوچكي از جامعه هستند، خود را نمونه ملت و سليقه خود را مساوي سليقه ي يك ملت بزرگ مي دانند
باز از زاويه همين آگاهي شهيد بهشتي از زمان و مكان بود كه ايشان يك تصور روشن از مفهوم ملت داشت. معناي ملت اين نيست كه عده‌اي از كساني كه با آنها منافع مشترك داريم دور هم جمع شويم و چنين باور كنيم كه گويي يك ملت هستيم. ملت اعم از هر گروه و دسته‌اي است. اين مفهوم در واقع تمام افراد ملت را در بر مي‌گيرد و شامل تمام مردم متنزع از قشرها، طبقات مختلف و عقايد گوناگون مي شود. اكنون ما براي داشتن چنين نگاهي مشكل داريم. گاهي عده اي از نيروهاي مختلف مملكت دور هم جمع شده و در حالي كه بخش كوچكي از جامعه هستند، خود را نمونه ملت و سليقه خود را مساوي سليقه ي يك ملت بزرگ مي دانند. 
اين افراد نمي‌توانند آغوش خود را آنچنان وسيع و گسترده بگيرند كه آحاد و سليقه‌هاي بيشتري را در بر بگيرد. اين يكي از امراضي است كه ما به آن دچار هستيم. ايده‌اي كه ايشان براي حزب داشت و براي آن اقدام عملي‌كرد، تشكيل حزب به‌گونه‌اي بود كه برشي از همه جامعه باشد و با خط‌دهي كه در احزاب صورت مي‌گرفت و با آموزشي كه در درون حزب براي پيدا كردن نگاه وسيع‌تر در جهان دنبال مي‌شد، تلاش‌ها بر اين بود كه در اين چارچوب ملي تقوا و مهارت هاي تشكيلاتي ارتقا يابد. براي ديدن تفاوت، كتابي وجود دارد كه با عنوان «شورشيان آرمان‌خواه» منتشر شده است. اين كتاب بعد از آن كه تاريخچه تشكل‌هاي چپ ماركسيستي را شرح مي‌دهد، در بخشي قضاوتي دارد مبني بر اينكه به رغم آنكه تمام احزاب شعار حمايت از قشر كارگري را مي‌دادند و خود را نماينده آن طبقه مي‌دانستند، در تركيب اين احزاب و شوراها وجود كارگران نزديك به صفر بود. 
من نمي‌خواهم با انتقاد از آنها بگويم كه گروه‌هاي اسلامي از اين ايراد مبرا هستند. همان طور كه اشاره شد چه بسا ما گروه‌ها و دسته‌هايي را شكل مي‌دهيم و به آن‌ها به گونه‌اي نگاه مي‌كنيم كه گويي همه‌ي ملت را در بر مي‌گيرند. در نتيجه از تنوع موجود در كشور غافل مي‌شويم و شايد بخش قابل توجهي از مشكلات ما در رابطه با سياست‌هاي اقتصادي، سياست‌هاي داخلي و خارجي معطوف به اين قضيه است كه ما درك روشني از مفهوم ملت نداريم. 
شهيد بهشتي درباره خصوصيت سوم تأكيد داشتند، در عين فراگيري و وسعت نبايد انحصارطلب بود. به نظر مي‌آيد اين مسائل نه تنها براي حزب، كه براي جامعه فعلي ما هم اهميت دارد و دوباره بايد به آن رجوع كرد. ايشان مي‌گويند: «يكي از اصول تشكيلاتي كه در جزوات آموزشي حزب جمهوري اسلامي منتشر شده آن است كه حزب جمهوري اسلامي مجموعه‌اي است از عناصر معتقد به اسلام و مبارز كه خواستار ارزش‌هاي عالي اسلامي باشند به طوري كه براي هر كاري جستجو كرده و صالح‌ترين را انتخاب كنند، فارغ از آنكه عضو اين تشكيلات باشد يا خير». 
هنوز اين توصيه و نصيحت، سي سال گذشته را شكافته و پيام خود را به عنوان يك مسئله‌ي روز حساس و در آستانه انتخابات به ما مي‌رساند. ايشان عنوان مي‌كنند: «حزب جمهوري اسلامي انحصار‌طلب، قدرت‌طلب، خودمحور و نفي كننده ديگر گروه‌هاي سياسي نيست. ما هر گروه سياسي و اسلامي ديگر را كه مؤمن، درستكار و صديق به انقلاب باشد، گروه برادر مي‌ناميم و با اين گروه‌ها مسابقه مي‌گذاريم. مسابقه بر سر چه؟ بر سر قدرت؟ حاشا، بلكه مسابقه بر سر تقديم بهترين خدمت به ملت». 
در مجموعه سخنان ايشان در مورد تشكيلات ما به اين گونه فراز هاي بلند، فراوان برخورد مي كنيم كه همه آنها ارزش ارزيابي مجدد براي معرفي به نسل‌هاي جديد را دارد؛ هم براي يافتن راه و هم براي معرفي آنچه كه در انقلاب گذشت و فهم اين مسئله كه چرا نام شهيد بهشتي همچون نامي قدسي براي ملت ما باقي مانده‌است. عليرغم آن‌كه 30 سال از آن زمان فاصله گرفته‌ايم، باز نام ايشان بسيج كننده همه نيروهاي مؤمن است. 
ما هنوز صداي گرم ايشان را مي شنويم كه مي گويد: «ما شيفتگان خدمتيم نه تشنگان قدرت» و آيا اين جمله بزرگترين رهنمود براي نيروهاي علاقه مند به اسلام و مصالح ملي نيست؟ 























از عرصه كنار نيستم
مهندس ميرحسين موسوي درباره‌ بحث احتمال كانديداتوري خود در انتخابات رياست جمهوري با بيان اينكه از اين عرصه كنار نيستم و فعلا درحال كار و بررسي هستم، گفت:حداقل اين بحث‌ها اين است كه براي يك تصميم‌گيري درست، صدايي به صداها اضافه شده است. 
نخست‌وزير دوران دفاع مقدس، در جلسه‌اي با جمعي از نخبگان تحت عنوان «جوانان متخصص»، اظهار كرد: تصميم نهايي خود را درباره‌ي كانديداتوري بعدا خواهم گرفت و فكر مي‌كنم مردم هم به درستي درك مي‌كنند كه وقتي فردي در برابر اين مسئله قرار مي‌گيرد بايد به خوبي فكر كند و حق تصميم هم با اوست. وي تصريح كرد: من فعلا قصد دارم در قالب مشفقانه راجع به مسئله‌ي رياست جمهوري و مسائل و مشكلات دولت صحبت كنم.
هيچكس همه چيز دان نيست
رييس فرهنگستان هنر، در ابتداي صحبت‌هاي خود ضمن تشكر از حضور جوانان در جلسه‌، به بحث‌ها و سوالات مطرح شده از سوي آنان اشاره كرد و گفت: دامنه‌ بحث‌هايي كه مطرح شد بسيار وسيع است و من هم براساس معلومات محدود خود پاسخ خواهم گفت. نه من، بلكه هيچكس همه چيز دان نيست و قرار هم بر اين نيست كه جواب همه‌ سوالات به ويژه در جامعه‌ي پر مسئله‌اي مثل جامعه‌ ما را تنها يك نفر بدهد.
موسوي با بيان اينكه بايد ببينيم آيا رويه‌ها و مسيرهايي كه طي مي‌كنيم تا تصميمي گرفته و اجرا كنيم خوب تنظيم شده و استقرار پيدا كرده است يا نه؟ افزود: اين مسئله‌ي بسيار مهمي است كه حتي از مجموعه‌ي سياست‌ها نيز مهم‌تر است. اگر ابزار خوبي براي برخورد با مسائل مختلف پيدا نكنيم قطعا مشكل پيدا خواهيم كرد. 
وي با تشبيه دولت به يك ماشين يا دستگاه، يادآور شد: ما يك دستگاه دولتي را از رژيم سابق تحويل گرفتيم. اين دستگاه مستقل از سياست‌گذاري‌ها در كشور ما شكل گرفته و رشد كرده است؛ نه اينكه بگوييم به طور كامل مستقل است ولي رشد بوروكراسي كه بتواند به طور منطقي به مشكلات پاسخ دهد مي‌تواند تا حدودي مستقل از سياست‌ها به شمار آيد.
نخست‌وزير دوران دفاع مقدس افزود: پايه‌ي چنين چيزي ابتدا در دوره‌ي قاجار گذاشته شد تا اينكه در دوران مشروطه با قوانين و رويه‌ها قوي شد و در دو دوره‌ پهلوي هم ادامه پيدا كرد تا اينكه به انقلاب اسلامي رسيد. شكل‌گيري اين نظام دولتي جديد به توليد يك اتومبيل بسيار شبيه است كه در هر دوره چيزي به آن اضافه مي‌شود و آن را قوي‌تر مي‌كند. اگر به فيلم هاي قديمي نگاه كنيد خواهيد ديد گاهي هيتلر و گاهي استالين و روزولت و يا افراد ديگري پشت ماشين مدلهاي مشابه هم مي‌نشينند. يعني اين ماشين يك موضوعيت دارد و اينكه چه كسي آن را مي‌راند نيز موضوعيت ديگري دارد.
برخورد عقلاني با اين ماشين در اين جهان پر از آشوب امروزي مسئله‌ي بسيار مهمي است
موسوي ادامه داد: پس از انقلاب بخش‌هايي نظير هيات دولت، شوراي اقتصاد، ارتش و بسياري ديگر از رويه‌ها را حفظ كرديم و براي كارآمدتر كردن اين دستگاه نيز بخش‌هايي مانند سپاه، جهاد و دستگاه‌هاي ديگر را اضافه كرديم ولي اينطور نبود كه همه چيز را ويران كنيم. برخورد عقلاني با اين ماشين در اين جهان پر از آشوب امروزي مسئله‌ي بسيار مهمي است. 
عضو مجمع تشخيص مصلحت نظام، با بيان اينكه متاسفانه گاهي داريم به خود اين ماشين دست‌اندازي مي‌كنيم، تاكيد كرد: ما بايد به قواعدي كه بر اين ماشين حكمفرماست راه بياييم و اگر هم مي‌خواهيم آن را كارآمدتر كنيم نبايد كل رويه‌هاي آن ماشين و دستگاه را مختل كنيم. وقتي ما با بديهي‌ترين چيزهايي كه بايد در اين ماشين وجود داشته باشد برخورد مناسب نكنيم مشكل پيدا خواهيم كرد.
شوراي اقتصاد يكي از نهادهايي بود كه ما را از آن بحران‌هاي عظيم گذراند و جلسات آن شورا جنبه‌ي تعيين‌كننده‌اي داشت
وي با بيان اينكه با برخي كارهايي كه انجام شده، به برخي از اهرم‌هاي اين دستگاه لطمه وارد شده است، افزود: يك نمونه‌ي آن همين بحث شوراي اقتصاد است. اول انقلاب اين شورا يكي از نهادهايي بود كه ما را از آن بحران‌هاي عظيم گذراند و جلسات آن شورا جنبه‌ي تعيين‌كننده‌اي داشت. پيش از انقلاب اين شورا تشكيل شده بود و شاه هم در مقابل يك شوراي عالي اقتصاد ابداع كرده و تشكيل داده بود. آن شوراي اقتصاد به رياست نخست‌وزير تشكيل مي‌شد و اهم مسائل مطرح شده در آن در شوراي عالي اقتصاد مطرح و راجع به آنها تصميم‌گيري مي‌شد. همين بدعت‌ها در رژيم سابق لطمه‌هاي بسيار جدي وارد كرد.
موسوي اضافه كرد: در زماني كه قيمت نفت بسيار بالا رفته بود، به دليل همين افزايش ناگهاني قيمت نفت شوراي عالي اقتصاد در رامسر كنفرانسي به راه انداخت و يك نوع بازبيني در برنامه‌ي پنج‌ساله‌ي آن زمان صورت دادند. در همانجا يكي از كارشناسان برجسته‌ي برنامه و بودجه از آن روش انتقاد كرده و گفته بود ممكن است اينگونه برخورد، پايه‌هاي رژيم را به خطر بياندازد و بدين ترتيب بود كه آن فرد را بيرون انداختند. درست است كه برنامه و بودجه آن موقع مبتني بر خواست‌ها و نظرات خودشان بود ولي يك جمع كارشناسي در آنجا وجود داشت كه به رويه‌هاي معقولي روي مي‌آوردند و اگر رژيم سابق به اين نظرها بهتر توجه مي‌كرد احتمالا با بحران‌هاي كمتري روبه‌رو مي‌شد.
ميرحسين موسوي در ادامه، گفت: در زمان شهيد رجايي مسوولي كه براي برنامه و بودجه گذاشته شده بود سازمان برنامه و بودجه را منحل كرد به طوري كه بودجه‌ي سال 60 در نخست‌وزيري بسته شد. پس از مدتي يعني بعد از فاجعه‌ي انفجار حزب جمهوري اسلامي و دولت رجايي و باهنر يكي از كارهايي كه انجام شد احياي سازمان مديريت بود. تشكيل سازمان برنامه‌ي جديد با تغييراتي همراه بود و كميته‌هايي در تمام استان‌ها تشكيل شد كه پايه‌ي برنامه‌ي اول كشور در سال 61 و 62 قرار گرفت.
لزوم توجه به عقل و خرد جمعي
وي با تاكيد بر لزوم توجه به عقل و خرد جمعي، تصريح كرد: وقتي دستگاهي با اين عظمت را كه مي‌تواند در خدمت نظام باشد، به جاي حل مشكلات آن، طوري دگرگون كنيم كه نتواند كارهاي سابق خود را انجام دهد، قطعا مشكل پيدا خواهيم كرد. هيچكس همه چيز دان نيست و اين رويه‌ها و دستگاه‌هاي مختلف هستند كه كمك مي‌كنند افراد از عقل و خرد جمعي بهترين استفاده را ببرند.
رييس فرهنگستان هنر در ادامه با اشاره به بحث‌هاي اقتصادي مطرح شده در اين جلسه، اظهار كرد: بيشترين سوالات و آمارهايي كه مطرح شد بحث‌هايي است كه بايد در شوراي اقتصاد يا شوراهاي ديگر چون شوراي پول و اعتبار مطرح شود تا تصميمات معقولي براي حل آنها گرفته شود. همه‌ي كساني كه مسووليت مي‌پذيرند بايد بدانند كه يك فرد هر چقدر هم قدرت، ظرفيت و توان بالايي داشته باشد باز هم نمي‌تواند جاي چنين جمعي را بگيرد. مثلا در شوراي پول و اعتبار هيچكس نمي‌تواند خود را جاي ديگري بگذارد و با كمك همه‌ي آنهاست كه جلسه نتيجه روند بهينه پيدا مي‌كند. اين نكته، نكته‌ي بسيار مهمي است. 
حدود 18 شوراي معطل در كشور داريم
عضو مجمع تشخيص مصلحت نظام، با بيان اينكه ما حدود 18 شوراي معطل در كشور داريم، اظهار كرد: جاي اينها را يك فرد نمي‌تواند پر كند. همانطور كه يك فرد نمي‌تواند به همه‌ي سوالات مطرح شده پاسخ دهد و اساسا قرار هم اين نيست كه يك فرد پاسخ دهد. چرا كه يك جمع و رويه مي‌تواند پاسخگوي سوالات باشد. 
وي همچنين به برخي مسائل اقتصادي اشاره كرد و با بيان اينكه در آستانه جهشي در رابطه با رشد نقدينگي قرار داريم، افزود: اگر مسئله‌ي كسري بودجه‌اي كه مركز مطالعات مجلس آن را حدود 44 هزار ميليارد تومان تخمين زده است حل نشود باز هم در دور باطل افزايش نقدينگي خواهيم غلطتيد. ما مجبوريم براي كنترل نقدينگي در سياست‌هاي مالي خود كارهاي دشواري انجام دهيم. متاسفانه براي برخي هزينه‌هاي جديد در كشور زمينه ايجاد كرده‌ايم به طوري كه برگشت آن هزينه‌ها مشكل‌آفرين خواهد بود. 
دولت‌ها بايد به سمت شفافيت بروند
موسوي با اشاره به اينكه وقتي مشكلات اقتصادي مطرح مي‌شود دو نوع جواب براي آن وجود دارد، اظهار كرد: يك جواب اين است كه گفته شود كشور خيلي ثروتمند است، مي‌توانيم پول ميان مردم تقسيم كنيم، توليد كنيم و بحث‌هايي از اين قبيل مطرح شود. من با اين پاسخ موافق نيستم چرا كه اين با واقعيت‌هاي اقتصادي ما سازگاري ندارد. به نظر من دولت‌ها بايد به سمت شفافيت بروند. 
نخست‌وزير دوران دفاع مقدس افزود: مثلا وقتي مسئله‌اي مثل كسري بودجه پيش مي‌آيد، شفافيت مي‌تواند فشارهايي بياورد كه مجبور شويم به سمت راه‌حل‌ها پيش برويم. پنهان بودن اين كسري‌ها كه به شكل‌هاي مختلف در بودجه‌ها رسم شده است يكي از مهمترين مسائل و مشكلات كشور و نوعي بي‌مهري به مردم است. 
خود مردم هم بايد در اين شفافيت كمك كنند
وي بر نقش مردم در ايجاد شفافيت در جامعه تاكيد كرد و گفت: غير از سياست‌هاي اقتصادي خاص و وظايف دولت‌ها، من فكر مي‌كنم خود مردم هم بايد در اين شفافيت كمك كنند. نياز است كه همه در كشور با هم كار كنند تا اين سختي‌ها را با كمك يكديگر از سر بگذرانيم. اين طور نيست كه يك دولت از پس همه‌ي مشكلات بر بيايد و يا فكر كنيم تنها با يك انتخابات مشكل حل مي‌شود. حل مشكلات در گرو اعتماد به نفس و استفاده از نيروهاي كارشناسي عظيم كشورو همكاري و تلاش خود مردم است. 
موسوي در ادامه به بحث واردات وسيع در كشور اشاره كرد و افزود: واردات وسيع مشكلات مختلفي به دنبال دارد. اين مسئله هميشه الگوي مصرف ما را در كشور دگرگون كرده است و در زماني كه لازم بوده صرفه‌جويي كنيم، به سمت اسراف و ريخت و پاش منابع كمياب خود رفته ايم. 
عضو مجمع تشخيص مصلحت نظام، با اشاره به بحث پيوستن كشور به سازمان تجارت جهاني WTO در 15-14 سال اخير، اظهار كرد: رويه‌ي اين سازمان اين است كه هيچ كشوري بدون اجماع نمي‌تواند وارد آن شود يعني كشور بسيار بي‌اهميتي هم مي‌تواند جلوي ورود ما را بگيرد. اين روابط و موافقتنامه‌هاي دوجانبه محدوديت‌هايي ايجاد مي‌كند مثل مشكلاتي كه بين ژاپن و آمريكا بر سر ورود برنج آمريكايي به ژاپن پيش آمد و همين مسئله را كشورهاي ديگري هم داشته‌اند. در اين داد و ستادها كشورها مجبور مي‌شوند برخي مسائل را رعايت و يا تحمل كنند. 
ما مي‌توانيم از توليد داخلي خود به وسيع‌ترين شكل حمايت كنيم
وي خاطر نشان كرد: در سال‌هاي طولاني كه قصد ورود به سازمان تجارت جهاني را داشته‌ايم همه‌ي امتيازهاي ممكن را براي ورود به آن داده‌ايم ولي وارد آن نشده‌ايم. در حالي كه اين بيرون بودن اجباري از از اين سازمان هم مي‌توانست فرصت‌هايي براي ما داشته باشد. بحث ما اين نيست كه ورود به اين سازمان بد است، ولي حالا كه به دلايلي جلوي ورود ما را گرفته‌اند آيا از همه‌ي فرصت‌هاي بيرون ماندن استفاده كرده‌ايم؟ يكي از اين فرصت‌ها كنترل واردات و حمايت از توليدات داخلي است. ما مي‌توانيم از توليد داخلي خود به وسيع‌ترين شكل حمايت كنيم. ما بايد در مسائل جهاني واقع‌بين باشيم؛ چرا كه در دنيا داد و ستد و يك نوع بي‌رحمي حكمفرماست و نظامي كه اين را نفهمد لطمه‌ي شديدي خواهد خورد. 
موسوي درباره‌ي دلايل عدم استفاده از فرصت‌ها و امكانات اشاره شده، گفت: در هيچ جاي جهان لااقل در بين كشورهاي در حال توسعه، كشوري چون ما مستقل نمي‌توان يافت و اين مسئله‌اي است كه مقام معظم رهبري هم بارها بر آن تاكيد كرده‌اند و از آن حمايت نمودند. اين استقلال آثار و بركاتي در جنبه‌هاي مختلف دارد. شايد در برخي مواقع از اين استقلال استفاده نكرده‌ايم. استفاده‌ي خوب از استقلال مي‌تواند بسياري از مسائل را حل كند. 
تصدي‌گري دولت قطعا بايد كم شود
ميرحسين موسوي با تاكيد بر اينكه تصدي‌گري دولت قطعا بايد كم شود، تصريح كرد: دولت وظايفي در قبال مردم دارد و اين وظايف طبق قانون اساسي وظايف سنگيني است. در اصل 43 قانون اساسي برخي وظايف دولت شرح داده شده است و بر اين اساس ما نمي‌توانيم سياست‌هايي داشته باشيم كه راه را براي سلطه‌ي كشورهاي ديگر باز كند. ريشه‌كن كردن فقر و محروميت در جامعه نيز جزء وظايف دولت محسوب مي‌شود. 
وي به وظيفه‌ي ايجاد شرايط و امكانات كار توسط دولت اشاره كرد و گفت: اين وظيفه در قانون اساسي يكي از يادگارهايي است كه از شهيد بهشتي مانده است. ايشان براي جلوگيري از استثمار به اين بند اعتقاد و تاكيد داشتند تا اينكه نيروي كار مجبور نشود خود را ارزان بفروشد و استثمار شود. 
موسوي با بيان اينكه اين مسووليت‌ها به هيچوجه با نقش بازار تناقض ندارد و هدايت بازارها به معناي نفي قيمت و تخصيص منابع توسط علامت قيمت نيست، گفت: يكي از بحث‌هايي كه به كشور ما هم سرايت كرده بود اين است كه مي‌گفتند دولت نبايد هرگز به اين مسائل وارد شود و هر گونه دخالت دولت در بازار را مضر مي‌دانستند.زماني كه ديوارهاي برلن فرو ريخت و بحث پيروزي نظام‌هاي ليبرال پيش آمد تصور نمي‌شد در كشوري كه اين صداها بلند بود، بحث‌هايي مانند تزريق دلارهاي دولتي و يا دخالت دولت در امر بنگاههاي اقتصادي پيش بيايد. اين نشان مي‌دهد كه برخي از جزمياتي كه در اقتصاد وجود داشته درست نيست. 
رييس فرهنگستان هنر، در ادامه با بيان اينكه ما بعد از انقلاب تجربياتي كسب كرده‌ايم كه بايد از آنها استفاده مي‌كرديم، افزود: اگر به دنبال توسعه و رويكردهاي جديد بوديم، با تكيه بر تجربيات بومي مي‌توانستيم اين كارها را انجام دهيم. نه اينكه بگويم نبايد از تجربيات كشورهاي ديگر استفاده كنيم بلكه ما بايد يك روي باز و گشوده در برابر تجربيات بشري داشته باشيم و درعين حال بايد بدانيم كه هر ملتي در فضاي خاصي تنفس مي‌كند و اعتقاداتي دارد كه به تجربيات جهاني رنگ و بوي ملي مي‌زند و همين مسئله زيباست. 
مي‌توانيم از تجربيات جهان و جهاني شدن استفاده كنيم
وي ادامه داد: اينكه دنيا يكرنگ شود و رنگ آن را هم مثلا آمريكا تعيين كند زيبا نيست. اگر اين مسائل رعايت شود مي‌توانيم از تجربيات جهان و جهاني شدن استفاده كنيم. ما ملتي با هويت چند لايه‌ي چند هزار ساله‌ي ايراني و يك هويت اسلامي هستيم. دولت‌ها بيش از ساير نهادها و دستگاه‌ها بايد متوجه گوناگوني لايه‌ها و الزامات آن باشند. با هر كدام از اين لايه‌ها كه مخالفت كنيم و يا آن را ناديده بگيريم، در بخش‌هاي مختلف مشكل پيدا خواهيم كرد.همين نشان مي دهد كه ما ميتوانيم اقتصادي ملي يا اسلامي داشته باشيم. 
مهندس موسوي همچنين با اشاره به سياست‌هاي اقتصادي دوران جنگ تحميلي، اظهار كرد: بخش قابل توجهي از سياست‌هاي اقتصادي زمان جنگ مبتني بر آرمان‌هاي ابتداي انقلاب بود و بخشي هم به اقتضائات شرايط جنگ برمي‌گشت. 
موسوي در ادامه گفت: مهد سرمايه‌داري دنيا آمريكا نيست، بلكه انگلستان است؛ ولي مي‌بينيم كه در همين كشور در زمان جنگ حتي يك كارگاه دو نفره هم توسط دولت كنترل مي‌شد. اين امر طبيعي است چرا كه اگر آنها مي‌خواستند در برابر حملات شديد هيتلر بايستند بايد چنين كاري مي‌كردند يا مثلا در ژاپن آزادسازي قيمت ارز اين كشور در سال‌هاي 1964 يا 1965 يعني حدودا 15 سال پس از جنگ انجام شد. يعني آثار جنگ و تصميماتي كه آنها براي بازسازي كشورشان پس از دوران جنگ داشتند آنها را ملزم مي‌كرد كه چنين رويه‌هايي را پيش بگيرند. اقتصاد ژاپن يك روزه نيرومند نشده بلكه با اين كارها به جلو پيش رفته است.
ما در زمان جنگ منابع بسيار محدودي داشتيم
عضو مجمع تشخيص مصحلت نظام، با بيان اينكه «ما در زمان جنگ منابع بسيار محدودي داشتيم»، يادآور شد: در آن دوران پنج استان ما زير بمباران بود و بقيه‌ي استان‌ها بجز كرمان و برخي استان‌هاي شمال شرقي و شرقي در ناامني بودند. پالايشگاه‌ها، نيروگاه‌ها و مراكز مهم نفتي در معرض بمباران بودند و كشور نيز در معرض محاصره قرار داشت. در چنين شرايطي برخي مي‌گفتند كه بايد شرايط اقتصاد باز را اعمال كنيم تا همه‌ مشكلات حل شود ولي اين ايده‌ها دور از واقعيت به نظر مي‌رسيد. 
موسوي اضافه كرد:ما بر سر خريد مهمات از كشورهاي ديگر نيز مشكل داشتيم و مجبور شديم بخش عمده‌اي از مهمات مورد نياز را خودمان توليد كنيم. وزارت دفاع و بقيه وزارتخانه‌هاي كشور ترتيبي دادند تا سازماني در سطح كشور براي توليد محصولاتي كه نياز داشتيم ايجاد شود. طبيعي است در آن شرايط پيشنهاد اقتصاد باز دور از ذهن به نظر مي‌رسيد. همان سياست‌هاي اعمال شده هم بود كه حمايت‌هاي مادي و معنوي مردم را برمي‌انگيخت و ما را نيز نيرومندتر مي‌كرد تا در برابر بحران ها بايستيم. اين اقتصاد مربوط به دولت نبود و خواسته‌ي ملت بود و دولت هم خدمت‌گذار ملت بود. 
عوض شدن و تغيير دولتها به معناي از يك قايق به يك قايق ديگر پريدن نيست
وي با اشاره به اينكه عوض شدن و تغيير دولتها به معناي از يك قايق به يك قايق ديگر پريدن نيست، تصريح كرد: بخشي از سياست‌هاي آن زمان ما منبعث از اصل 43 قانون اساسي و الزامات و منافع ما بود. بعد از جنگ بايد سياست‌ها عوض مي‌شد ولي نه همه‌ي سياست‌ها. 
رهبري محور وحدت ملت ماست
موسوي در ادامه‌ي اين جلسه به بحث‌هاي مطرح شده پيرامون رابطه‌ي خود با مقام معظم رهبري اشاره كرد و با بيان اينكه ايشان محور وحدت ملت ماست، اظهار كرد: ايشان فردي است كه پاسدار ارزش‌هاي اصيل انقلاب ماست و وظايف سنگيني كه براي پيشبرد نظام برعهده‌ي ايشان است نمايانگر همين مسئله است. كسي كه به نظام علاقه داشته باشد و بخواهد براي اين كشور و نظام و در درون آن كار كند نمي‌تواند خود را در اين مسائل فريب بدهد. 
عضو مجمع تشخيص مصلحت نظام، با اشاره به رابطه‌ي مقام معظم رهبري و دولت‌ها در كشور، گفت: رهبر انقلاب در هر شرايطي از دولت‌ها حمايت كرده اند و اين مسئله‌ي بسيار مهمي است. ولي اينكه تصور كنيم هر كاري كه دولت‌ها و دستگاه‌هاي مختلف مي‌كنند كاري است كه ايشان تاييد مي‌كنند ديد درستي نيست، هر دولتي كه با راي مردم مي‌آيد براي اينكه بتواند كار خود را انجام دهد نياز دارد مورد حمايت واقع شود، اين مسئله‌ي ديگري است. 
نخست‌وزير دوران دفاع مقدس، با يادآوري حمايت امام خميني (ره) از دولت در دوران جنگ تحميلي، نيز اظهار كرد: امام در زمان جنگ همواره از دولت حمايت مي‌كردند و من هم بارها در سخنراني‌ها و مصاحبه‌هاي مختلف گفته بودم كه ايشان از يك كار جمعي و از همه‌ي كارمندان و كاركنان حمايت كرده‌اند. در شرايط فعلي و آينده هم چنين خواهد بود. طبيعي است كه رهبري از قوه‌ي مجريه، قوه‌ي مقننه، قوه‌ي قضاييه و دستگاه‌هاي مختلف نظام جدا نيست، چرا كه خوب كار كردن دستگاه‌هاي مختلف كشور جزو اهداف اصلي رهبري معظم انقلاب هم هست. 
مسئله‌ي مديريت در كشور بايد يك جريان پيوسته و غير منقطع باشد
موسوي در ادامه به مسئله‌ي انتخاب مديران در كشور اشاره كرد و افزود: مسئله‌ي مديريت در كشور بايد يك جريان پيوسته و غير منقطع باشد. ما مديران قوي داشتيم ولي ناگهان در بخشي از دستگاه‌هاي ما به اين نيرو پشت كردند. در حالي كه جريان طبيعي مي‌توانست اين باشد كه اين نيروها بتدريج از اين دستگاه‌ها خارج شوند در حالي كه تجربيات خود را به نيروهاي جوان‌تر منتقل مي‌كنند. در همه دولت ها بايد اين مسئله به درستي صورت بگيرد. درست است كه بايد تلاش شود ميانگين سني دولت از يك حدي بالاتر نرود ولي نبايد اينطور هم باشد كه قسمتي از نيروها را كاملا كنار بزنيم چرا كه اين مسئله يك انقطاع ايجاد مي‌كند كه به نفع كشور نيست. 
وي همچنين به مسئله‌ي هسته‌يي كشور اشاره كرد و با بيان اينكه تكنولوژي هسته‌يي يكي از مولفه‌هاي قدرت ما در سطح جهان و يك مسئله‌ي اساسي است، اظهار كرد: اين از بركات استقلال ماست كه مي‌توانيم در عرصه‌هايي فعاليت كنيم كه دائما از آنها منع شده‌ايم. يك بار بايد بايستيم و از اين مرز بگذريم. طبيعتا پرداختن به اين تكنولوژي‌ها بايد صلح‌آميز، بدون ماجراجويي در سياست خارجي و بدون جنجال‌آفريني باشد و به عنوان يك سرمايه به آن نگاه كنيم. 
به اعتقاد من هنرمندان در كشور ما به عنوان يك شهروند درجه‌ي دوم نيستند
رييس فرهنگستان هنر در ادامه به بحث هنر اشاره كرد و گفت: به اعتقاد من هنرمندان در كشور ما به عنوان يك شهروند درجه‌ي دوم نيستند و نقطه‌اي كه هنرمندان ما ايستاده‌اند به نسبت برخي اقشار ديگر نقطه‌ي بالايي است. بحث هنر بسيار فراتر از يك تئاتر يا نقاشي است و به طور مثال در همين مقوله‌ي تئاتر نزديك به صد هزار نفر شاغل در كشور داريم كه اين اثر و نفوذ هنر در جامعه را مي‌رساند. 
میر حسین موسوی در پایان اظهار داشت: دست هنر از طریق رسانه‌ها، تبلیغات و نمایشگاه‌ها به همه‌ی خانواده‌ها رسیده است.











امروز بحث راجع به انقلاب، شهدا و ارزشهايي كه آنها با خودشان در جامعه گسترش دادند كار بسيار سخت‌تري از دوران اوليه انقلاب است
ميرحسين موسوي در اين مراسم با اشاره به اهميت درك متون اصلي انقلاب نظير وصيتنامه امام (ره)، قانون اساسي و وصيتنامه شهدا اظهار كرد: امروز بحث راجع به انقلاب، شهدا و ارزشهايي كه آنها با خودشان در جامعه گسترش دادند كار بسيار سخت‌تري از دوران اوليه انقلاب است و اين وظيفه ‌همه كساني كه اين مساله را براي سعادت و پيشرفت كشور ما مهم مي‌دانند، سنگين‌تر و دشوارتر مي‌كند.
نخست‌وزير دوران دفاع مقدس افزود: اگر آشنا كردن نسل جوان با دستاوردهاي انقلاب و آن فضاي روحاني و معنوي پيشتازانه‌ي اول انقلاب اهميت دارد، بايد آسيب‌شناسي كنيم و ببينيم كه در چه موقعيتي قرار گرفته‌ايم كه نمي‌شود اين متن‌ها در شكل ساده‌ي خودشان گويايي اول انقلاب را داشته باشند. 
جانبازي‌هاي شهداي دفاع مقدس نشان مظلوميت و حقانيت نظام ماست
وي با بيان اينكه جانبازي‌هاي شهداي دفاع مقدس نشان مظلوميت و حقانيت نظام ماست و صحبت کردن درباره شهيدان صحبت درباره نظام، اسلام و ارزشهاست، گفت: وصيتنامه شهيدان مخصوصاً وصيتنامه شهيد باکري را دوباره مطالعه کردم به ياد دارم وقتي اين وصيتنامه پخش شد چقدر در سطح جامعه تاثير گذار بود. 
موسوي اضافه كرد: وصيتنامه شهدا آن موقع اثر گسترده‌اي بر جبهه مي‌گذاشت؛ آيا در زمان فعلي همان پويايي زمان جنگ را دارد؟ اگر آن تاثير را ندارد دليل دشواري درک اين وصيتنامه چيست؟ تصور مي‌کنم آسيب شناسي اين موضوع مبحث جالبي است که ما در آن چارچوب مي‌توانيم به ارزشها، دگرگوني‌ها و تاريخ دفاع مقدس بينديشيم و هم نسل معاصر را درک کنيم و اين البته يک فتح باب است.
موسوي افزود: معتقدم اين شهيدان محصول گفتمان و فضاي خاصي در جامعه هستند و به صورت چهره‌هاي منفرد در سطح جامعه نبوده‌اند. شايد بتوان گفت چهره اين شهيدان عصاره و چکيده تلاش و مبارزات چند صد سال ملت ايران است و آرزوهاي آنها نيز آرزوهاي چنين ملتي است. خانواده باکري خانواده اصيل و ريشه داري است که متصل و متاثر از اتفاقات همان سالهاست.
در سالهاي نخست پيروزي انقلاب يك نوع رجوع به ساده زيستي، همنشيتي با فقرا، به درد مردم رسيدن و فرار از دنيازدگي در ميان همه‌ي نيروهاي اسلامي پيدا شد و اين گستردگي داشت
وي در ادامه با اشاره به تحولات سالهاي منتهي به انقلاب يادآور شد: در سالهاي نخست پيروزي انقلاب يك نوع رجوع به ساده زيستي، همنشيتي با فقرا، به درد مردم رسيدن و فرار از دنيازدگي در ميان همه‌ي نيروهاي اسلامي پيدا شد و اين گستردگي داشت. كم‌كم افتخاري شد كه افراد، انديشمندان و مردم به سمت قشرهاي پايين‌دست تر رجوع كنند.
موسوي خاطرنشان كرد: گاهي ممكن است به نظر بيايد كه اين كار منتي بر گردن مستضعفان بود درحاليكه اگر مجموعه دفاع مقدس و دهه اول انقلاب را نگاه كنيم و اگر درست باشد كه حيات معنوي يک ملت در حال بيداري و خيزش به اخلاقيات است، خواهيم ديد كه سرچشمه اين اخلاق، ايثارگري و فداکاري در ميان اقشار پايين‌دست و فرودست است. اگر آمار كساني كه به جبهه‌ها شتافتند و خود و خانواده‌هاي آنها از همه چيز خود گذشتند را نگاه كنيد خواهيد ديد كه اکثريت قريب به اتفاق اين عزيزان از اقشار پايين جامعه هستند. اگر درست باشد كه اين ارزشهاي اخلاقي بزرگترين سرمايه‌ي اين ملت مي‌توانند باشند، بايد گفت كه در كشور ما شرايطي ايجاد شد و معنويتي درحال شکوفايي بود که اين اقشار را باز به اين زايندگي اخلاقي و ايده‌ها و آرمانها رساند. به همين دليل اين نخبگان انقلاب است كه مديون مستضعفان هستند. 
نخست‌وزير دوران دفاع مقدس با ذكر يك مثال اظهار كرد: در دوران دفاع مقدس به ياد دارم روزي قرار بر اين شد كه هداياي مردم به جبهه‌ها که شامل زيور آلات هم مي‌شد را به دولت بياورند كه اعضاي هيات دولت ببينند. شهادت مي‌دهم که ما يک گردنبند يا زينت گران‌بها در ميان آنها پيدا نکرديم و معلوم بود كه همگي از سوي اقشار مستضعف آمده است. طلاهاي بسيار نازک، گوشواره‌ها کم‌بها و زيورآلاتي که ارزش مادي چنداني نداشتند گوياي اين حقيقت بود که اين هدايا از سوي اقشار ضعيف که همه دارايي‌هاي خود را به جبهه‌ها فرستادند، اهدا شده بود. شايد اين هدايا ارزش مادي چنداني نداشت اما ارزش معنوي و ايثاري كه در پشت آنها بود از همه سرمايه‌هاي مادي براي مقاومت ما بيشتر بود. طبيعي است كه در چنين فضايي وصيت نامه‌هاي شهدا گويايي بيشتري داشته باشد. 
وي در ادامه اظهار كرد: اصطلاحي در علوم انساني وجود دارد تحت عنوان هژموني يا چيرگي و سلطه؛ بيشتر اين واژه را زماني به کار مي‌برند که وقتي يك نظام يا ايدئولوژي را مطرح مي‌كنند توضيح دهند که بقاي اين نظام بيش از اينکه ناشي از ابزار سخت و اسلحه باشد ناشي از رفتن ايدئولوژي حاکمان به ميان فقراست. يعني قشرهاي ضعيف و متوسط تحت سلطه ايدئولوژي حاكمان به حضور آنها رضايت مي دهند. 
موسوي با يادآوري اين مساله كه در سالهاي پيش از انقلاب و بعد هم با شدت فراوان‌تر، پس از انقلاب اخلاق و خلقياتي در قشرهاي مستضعف ما بوجود آمد، افزود: در اوايل انقلاب با اين مساله روبرو بوديم كه اين هژموني كه بايد از طرف قشرهاي فرادست‌تر باشد، از طريق قشرهاي فرودست‌تر به سمت قشرهاي بالا برقرار بود چنانكه افراد تلاش مي‌کردند که خود را به خانواده فقيري نسبت دهند يا اگر ماشين گران قيمتي داشتند آنرا مخفي مي‌کردند. در پوشش در رفتار و حتي در اخلاقيات و ايثارگري طوري رفتار مي كردند كه مشابه خلقياتي باشد كه برآمده از قشرهاي تهيدست انقلابي بود.
تشبه به مرفهين بيدرد و خلقيات آن يك ضايعه براي انقلاب است
وي اضافه كرد: و امروز در جامعه ما اتفاقاتي افتاده است و مي‌بينيم هژموني طبقات فرادست‌تر در جامعه ما در حال فراگير شدن است و به سمت اقشاري تسري پيدا كرده است كه اخلاقيات انقلابي ما نشات گرفته از آنهاست. يعني همان پوششي که در طبقه اعيان مي‌بينيم را بطور کاريکاتور و مضحکش در طبقات پايين نيز مي‌بينيم و در مورد رفتارها نيز چنين اتفاقي را شاهديم و اين يعني آن هژموني برعکس شده و فضا را آلوده کرده است؛ البته اين مساله مطلق نيست و حمايت مردم از انقلاب نشان‌دهنده‌ي همين مساله است ولي به هرحال به عنوان يک خطر در جامعه ما بروز و ظهور دارد. تشبه به مرفهين بيدرد و خلقيات آن يك ضايعه براي انقلاب است.
نخست‌وزير دوران دفاع مقدس با اشاره به اينكه در چنين شرايطي آن قشرهايي که بيشترين سرمايه‌ها را براي پايداري، مقاومت و پيشرفت توليد مي‌کردند تحت تاثير ايدئولوژي قشرهايي هستند كه متاسفانه زايندگي اخلاقي ندارند، تصريح كرد: من نمي‌خواهم بگويم كه فقر خوب است. اساسا بحث من اين نيست؛ بحث بر سر يك سنت حضرت رسول اكرم (ص) در همنشيني با فقرا و مستضعفين است و در اين همنشيني سرمايه‌اي توليد مي‌شود كه مي‌تواند مرزهاي اسلام را از عربستان در مدتي كوتاه به همه‌ي حوزه‌هاي تمدني آن زمان بكشاند. توجه به همين مساله نشان مي دهد كه چرا اين وصيت نامه ها در اول انقلاب گويا بودند و امروز فهم آنها دشوار است. 
مساله ديگر جايگزيني جامعه سوداگر به جاي جامعه ارزشي است
موسوي در ادامه گفت: مساله ديگر جايگزيني جامعه سوداگر به جاي جامعه ارزشي است. در اين جامعه ويژگي هايي وجود مانند کالايي شدن همه چيز؛ اين کالايي شدن به ارزشها هم تسري پيدا مي‌کند و در اين تسري، ارزشهاي فرهنگي به سمت ارزشهاي مادي سرريز مي‌کند تا حدي که حتي ارزشها هم با كالا شدن قيمت و امكان خريد و فروش پيدا مي كنند و تعجب آور نيست كه كسي طمعي ببندد كه تحت عنوان مسايلي نظير كمك به مساجد يا مشابه آن، حتي راي نماينده‌اي را هم بخرد. چنين اتفاقاتي در جامعه سوداگر مي‌افتد.
وي تاكيد كرد: در چنين جامعه‌اي وقتي همه چيز کالايي شد، همه چيز قابل خريد و فروش مي‌شود. جالب اين كه در متن مقدس قرآن خداوند متعال يک نوع رابطه داد و ستدي بين خود و بندگانش تعيين مي‌کند. اين معامله با خدا در راه ارزشهاي والا و فايده عمومي براي جامعه است. در اين راه انسان حتي از جان و از مايملک و بالاترين دارايي‌هاي خود در راه خدا مي‌گذرد. به نظر مي‌رسد كه هرچقدر رابطه‌ي اين معامله با خدا بيشتر مي‌شود به همان نسبت ارزشهاي منبعث از جامعه سوداگرانه كاهش پيدا مي‌كند و عكس اين مساله نيز صادق است.
طبيعي است در جامعه‌اي كه ارزشهاي سوداگرانه غلبه پيدا کنند و خلاقيت در زمينه ارزشهاي اخلاقي کاهش يابد، درك اين وصيتنامه‌ها به سادگي امكان پذير نباشد
موسوي با بيان اينكه شهيد مهدي باکري بيشترين بحث خود را به تبيين ويژگي‌هاي دنياپرستي اختصاص مي‌دهد و آثار اين روشنگري را در حماسه بي‌بديل آن مي‌بينيم، اظهار كرد: طبيعي است در جامعه‌اي كه ارزشهاي سوداگرانه غلبه پيدا کنند و خلاقيت در زمينه ارزشهاي اخلاقي کاهش يابد، درك اين وصيتنامه‌ها به سادگي امكان پذير نباشد. اين موضوع تقصير نسل جديد نيست بلكه به ما بر مي‌گردد که به قدر كافي مراقب اين فضاي پاک نبوديم.
وي خاطرنشان كرد: شايد وقتي اين بحث‌ها مطرح مي‌شود، چنين تصوري بوجود بيايد كه جامعه اسلامي يك جامعه‌ي فقرگراست؛ خير، جامعه اسلامي يك جامعه‌ي اخلاق‌گرا و ارزش‌گراست. در همان جامعه هم مي‌تواند رشد، پيشرفت، توسعه، سرافرازي و پيشرفتهاي علمي باشد. اخلاق هيچگاه در برابر علم و پيشرفت قرار نمي‌گيرد بلکه به علم و عالمان جهت مي‌دهد و سمت و سوي پيشرفت را نشان مي‌دهد و فضيلتها را بر جهت‌ ها و سمت و سوي پيشرفت، حاكم مي‌كند.
نخست وزير دوران دفاع مقدس با بيان اينكه وقتي ارزشهاي اخلاقي حاکم شود بايد انتظار پيشرفت بيشتري حتي در زمينه مادي را داشته باشيم، تصريح كرد: تصور نکنيم که مي‌توانيم در صحنه سياسي و اقتصادي سياست‌هايي داشته باشيم و اثرات آنها را در حوزه‌هاي فرهنگي و اخلاقي نبينيم. هر تصميمي و هر يك ريال خرجي در كشور، بسته به اينكه چگونه هزينه شود، در نوع گرايشهاي فرهنگي و اخلاقي جامعه اثر مي‌گذارد. 

سخنرانی مهندس میرحسین موسوی، به مناسبت 66 سال تشكيل انجمن اسلامی دانشجویان دانشگاه تهران و علوم پزشکی تهران با عنوان "انجمن هاي اسلامي"، 1387
بهترين مقطع تاريخ زندگاني من هنگامي بوده است که با جمعي از جوانان دانشجوي با خلوص و با انگيزه‌هاي ديني و معنوي و ملي در انجمن اسلامي فعاليت مي‌كرديم
در اين مراسم مهندس ميرحسين موسوي در مقدمه سخنان خود به بيان احساسات خويش درباره‌ي دوران فعاليت‌هاي دانشجوي‌اش پرداخت و گفت: هيچ محفل و جمعي همچون انجمن اسلامي در من ايجاد احساس حسرت نمي‌كند، هنگامي که به گذشته مي نگرم، مي‌بينم چه بسا بهترين مقطع تاريخ زندگاني من هنگامي بوده است که با جمعي از جوانان دانشجوي با خلوص و با انگيزه‌هاي ديني و معنوي و ملي در انجمن اسلامي فعاليت مي‌كرديم. 
وی افزود: هنگامی که به این موضوع می اندیشیدم که در بهترين جمع از چه سخن بگويم؛ به این نتیجه رسیدم که موضوع خود انجمن‌هاي اسلامي  و وضعیت روز جامعه را به عنوان محور های سخنرانی خود قرار دهم.
موسوي گفت: دوام انجمن اسلامی دانشگاه تهران در 66 سال گذشته،  قدرت و فرازها و تاثيرگذاري‌هاي انجمن ها، نگاه مجدد به تاريخ آن ها و دلايلي كه دوام انجمن ها را در طول سال های گذشته ممكن ساخته است کمک موثری برای فهم چگونگی ادامه راه خواهد بود.
وی با اشاره به رابطه وضعيت امروز جامعه با وضعيت انجمن‌هاي اسلامي به استعاره ای برای توضیح سخنان خود اشاره کرد و گفت: در يكی از سفرهای سیاسی به ايتاليا در موزه واتيكان مجسمه‌ي قدیمی شگفت‌آوری را دیدم که نيم‌تنه ای مرمري و دو سر داشت که يك سر آن به يك سو نگاه مي‌كرد و سر دیگربه سویي  ديگر؛ هنگامی که  مجسمه را خواندم، متوجه شدم متعلق به يكي از اسطوره‌هاي يوناني در 400 يا 500 سال پيش از ميلاد مسيح به نام ژانوس است كه خداوند دروازه‌ها و پل‌ها است.
وی افزود: از لحاظ استعاري در فرهنگ غربي این مجسمه نشان دهنده نقطه‌اي است كه دو مساله‌ي مخالف و به ظاهر متضاد به هم مي‌رسند ژانوس مي‌تواند هم به گذشته نگاه كند و هم به آينده، هم به دولت نگاه كند و هم به دين، هم به آسمان و هم به زمين.
انجمن‌هاي اسلامي، از جمله انجمن اسلامی دانشگاه تهران، صاحب طبيعتی دوگانه و يا ژانوسي هستند
مهندس موسوی ادامه داد: هنگامی که من به انجمن‌هاي اسلامي فكر مي‌كردم، این نکته به ذهنم خطور کرد که انجمن‌هاي اسلامي، از جمله انجمن اسلامی دانشگاه تهران، صاحب طبيعتی دوگانه و يا ژانوسي هستند که همزمان توجه به وظايفي دارند كه  ظاهرا با یکديگر مخالفند و معجزه‌ي انجمن اسلامي اين است كه اين تضادها را با هم جمع كرده است و همين ویژگی باعث قدرت اين تشكل شده است؛ به طوری که تضعيف هریک از این جنبه‌ها به تضعيف انجمن‌هاي اسلامي منجر مي‌شود.
مهندس موسوي در ادامه با اشاره به گذشته انجمن هاي اسلامي دانشجويان گفت: سال 1321 سالي است كه در دانشگاه‌ها نامي از خدا و پيامبر، اسلام و دين نيست و محيطی صرفا علمي؛ دروازه‌اي براي نگاه كردن به تحولات جهان و تغييرات است.
وی افزود: بزرگاني كه زحمت كشيدند و اين نهاد مقدس (انجمن‌هاي اسلامي) را پايه‌گذاري كردند، نگاه  بلندپروازانه‌اي داشتند و متوجه بودند كه محيطي كه بتواند تحول و علم و نگاه به تغييرات را در كنار ايمان و اعتقاد بنشاند، لازم است.
مهندس موسوی اين مبنا را اساس شکل گیری انجمن‌هاي اسلامي خواند و افزود: انجمن های اسلامی داراي دو چهره اند؛ نگاهی به سنت‌ها و دين و ايمان دارند؛  چهره‌اي كه نزديكي بسيار زياد با نهادهاي ديني و سنتي ما دارد و همسايه و هم‌دوش آن هاست و چون زميني مبارك از آن ها قوت مي‌گيرد و تغذيه مي‌ شود و چهره ای دیگر که نگاهی به جهان علم، جهان سياست و تحولات گوناگون آن ها دارد.
وی افزود: جمع كردن اين دو نگاه و اين دو جهت خود، يك  معجزه  است؛ در حقيقت همان همنشینی سنت و تجدد محسوب می شود و بر این مبنا خود ساختاری پيدا مي‌كند و در جايي جمعي منظم را وامي‌دارد تا بيانديشند و راه حلي برای این همنشینی پيدا كنند.
دانشگاه مبدأ همه‌ي تحولات است
موسوي اظهار داشت: از يك سو ما جنبه‌ي ديني و سنتي را داريم كه بر مبنای آن انجمن‌هاي اسلامي قدرت مي‌گيرند، به حمايت مردم تكيه و از اعتماد و اعتبار آن ها تغذيه مي‌كنند؛ و از تجربه‌ ایي همچون تجربه نهادهاي سنتي بهره می گیرند که سده‌هاي طولاني در كشور ما به دليل برخورداري از حمايت و اعتماد مردم دوام يافته‌اند؛ از سوی دیگر انجمن های اسلامی چشم خود را به تغيير و تحولاتي كه جهان را يكسره دگرگون مي‌كند باز می کند؛ چهره‌ي ژانوسي انجمن اسلامي در اين‌جا ظاهر مي‌شود، چهره‌اي كه از يك سو نشانه‌هاي تغييرات و تحولاتي را به جامعه منتقل مي‌كند كه در بيان حضرت امام و تصوير ايشان از دانشگاه توصیف می شود؛ "دانشگاه مبدأ همه‌ي تحولات است".
نخست وزیر دهه نخست انقلاب اسلامی این تعبیر حضرت امام از دانشگاه را ناظر بر کارکرد پیش گفته دانست و افزود: اگر به جامعه‌ي ديني‌مان نگاه كنيم، متوجه خواهیم شد که اكثر علامت‌هايي كه از نظر نوآوريها و مسائل علمي و جهاني به جامعه ديني ما منتقل شده است از طريق انجمن‌هاي اسلامي یا از طريق كساني بوده است كه در انجمن‌هاي اسلامي عضو بوده‌اند یا كساني دیگر كه انجمن اسلامي آن ها را كشف كرده و به عنوان مصلحان ديني و اجتماعي در جامعه‌ي ما ظهور پيدا كردند.
وی یادآور شد: از سويي ديگر انجمن‌هاي اسلامي توانسته‌اند، ظرفيت‌هاي عظيم يك جامعه‌ي ديني را به جامعه‌ي علمي منتقل كنند و اين كار کرد بزرگی بوده است. 
انجمن‌هاي اسلامي در تحول دانشگاه‌ها و پيوندشان با جامعه و مردم، سهم بالايي در ديني شدن فضاي دانشگاهي داشته‌اند
نخست وزير دوران دفاع مقدس ادامه داد: اگر در مقايسه‌اي فضاي دانشگاه‌ها را از سال 1321 تا الان مرور كنيم خواهيم ديد كه انجمن‌هاي اسلامي در تحول دانشگاه‌ها و پيوندشان با جامعه و مردم، سهم بالايي در ديني شدن فضاي دانشگاهي داشته‌اند.
وي تصريح  كرد: انجمن‌هاي اسلامي در انتقال مسائل اساسي جامعه به اين محيط مهم نقش بزرگي داشته‌اند. يادم هست هر موقع بلايي يا مصيبتي براي كشور ايجاد مي‌شد قدم اول را دانشجويان برمي‌داشتند. براي سيل‌زده‌ها و زلزله زده‌ها تا برسد به مسائل سياسي و اجتماعي و از اين قبيل. اين ارتباط و امكان و تاثيرگذاري به دليل اعتمادي بوده است كه  مردم به فرزندان خودشان در اين انجمن‌ها داشته‌اند. يعني سرمايه‌اي كه گروه‌هاي اسلامي از آن برخوردار بوده‌اند، همان اجتماعي كه باعث پيروزي انقلاب اسلامي شد. مردم بي‌خود و در جاهايي كه ترديد دارند سرمايه‌گذاري نمي‌كنند. مردم از جمع‌ها و گروه‌هايي كه پشت به اعتقادات و نگرش آنها به جهان، هستي و دين مي‌ كنند حمايت نمي كنند .
اين استاد دانشگاه افزود: انجمن‌هاي اسلامي در زمينه‌ي كسب اعتماد و حمايت مردم موفق بوده‌اند و از سوي ديگر به دليل ارتباطي كه با مردم داشته‌اند توانستند در نهادهاي سنتي و ديني و در مساجد، روحانيت، هيأت‌ها و هر گروه و دسته ي سنتي و مذهبي نقش والايي را براي روشن‌گري و بسيج مردم ايجاد كنند.
وی متذکر شد: نكته ي مهم این است؛ هنگامی که هركدام از اين نگاه‌ها و چهره‌ها، ضعيف مي‌شود، انجمن اسلامي قدرت خود را از دست مي‌دهد؛ به محض اين‌كه جنبه‌ي معنويت و تكيه بر اسلام و اعتقادات ديني مردم كم مي‌شود، نه تنها اعتماد مردم نسبت به آن ها از بين مي‌رود، بلكه قدرت اين ها براي پي‌گيري‌هاي ايده‌هاي مترقيانه‌ي خودشان را هم از دست مي‌دهند و به محض اين‌كه چهره‌ي نگاه نوی آن ها به جهان و درك مسير تغييرات و روندهاي علمي بزرگ جهان از دست مي‌رود، تبديل به جمع متحجر بسته‌اي می شوند كه نمي‌توانند نه در دانشگاه و نه در جامعه نقشي را ايفا كنند؛ يعني توان انجمن‌ها در همين دوگانگي و دو نگاه متفاوت است. يكي از معجزات آن ها كه كم‌نظير هم هست، این است که درست دو جرياني را با هم جمع می کنند كه به نظر مي‌آيد جمع كردنشان در يك جا دشوار است.
نقش انجمن‌هاي اسلامي هم در اين رابطه درست شبيه مرزداران است
استاد گروه علوم سیاسی دانشگاه تربیت مدرس افزود: نقش انجمن‌هاي اسلامي هم در اين رابطه درست شبيه مرزداران است و نقش مهم و بزرگ مرزداران در آموزه‌هاي ديني، حفاظت از مرزها است. وی یادآورشد: به نظر می آید نقش دانشجويان جدي‌تر از نقش پاسداري از مرزهاي جغرافيايي جهان اسلام است. كمتر نهاد و كمتر جمعيتي را مي‌بينيد كه در چنين نقطه‌ي حساسي ايستاده باشند.
موسوي در بخش دوم سخنان خود اظهار داشت: اکنون در فضاي سياسي جامعه؛ چنانکه در بحث‌ها و شعارهاي اوليه‌ي همين مراسم و نيز بيانيه‌ي انجمن اسلامي هم دیده می شود؛ مشاهده می کنیم که جريانات مختلفي در جامعه وجود دارد که در مقابل هم قرار مي‌ گيرند.
وی افزود: در جامعه و فضای سیاسی که گفت وگوها، شعارها و جریان های مختلف وجود دارد گاهی ممکن است با جریاناتی مواجه شویم که مقابل هم قرار می گیرند.وقتی در این مساله دقت کرده و آن را واکاوی می کنیم دلیل آن را در قبول یک سازمان می بینیم که این می تواند این تضادها و مخالفت ها به وحدت تبدیل شود.
موسوی گفت: امروزه در جامعه ما دو جریان اصلاح طلبی و اصولگرایی وجود دارد که در توضیح اصولگرایی یک زمان این جریان به گونه ای تعبیر می شود که ارتباط وسیعی با اصلاح طلبي داشته باشد و موقعی هم به اصلاح طلبي و اصولگرايي عنوان کلیشه ای قلمداد مي شوند كه هیچ سازشی با هم ندارند؛ اینجا هم اصولگرایی معانی عمیق خود را از دست می دهد و هم اصلاح طلبی نمی تواند برای تحولات و دگرگونی های درست، مفید واقع شود و تنها به دست مایه ای برای مبارزات خالی از ارزش که ممکن است پشتوانه مردم را در خود نداشته باشد، تبدیل می شود.
جامعه در عمق قضاوت و داوری خود، جامعه هم اصلاح طلب و هم اصولگراست
وی اظهار کرد: جامعه ما بر عكس اين كليشه سازي در ارتباط با اصلاح طلبي و اصولگرایی چهره ژانوسی پیدا می کند به این معنی که در عمق قضاوت و داوری خود، جامعه هم اصلاح طلب و هم اصولگراست. نخست وزیر دهه اول انقلاب تصریح کرد: در حال حاضر آنچه در سطح مبارزات سیاسی معارض هم دیده می شود و در خود سطح مردم در حقیقت دو روی یک سکه یا دو سر یک مجسمه تلقی می شود که هر کدام یکی چیزی را می پوشانند که کامل کننده همدیگر هستند. 
وی تاکید کرد: آنچه برای نیاز واقعی ملت ما و چاره ای برای از بین رفتن این تفرقه ها به نظر می آید، این است که توجه کنیم مردم چگونه می توانند اصلاح طلبی و اصولگرایی را با هم جمع کنند. در چنین حالتی بهره گرفتن گروه های سیاسی  از اين تجربه مردم برای برون رفت از وضعیت نامطلوب مي تواند بسیار پربرکت و کارساز باشد.
در جامعه ما مساله عدالت و آزادی از هم جدایی ندارد
این استاد دانشگاه ادامه داد: به طور مثال در جامعه ما مساله عدالت و آزادی از هم جدایی ندارد و البته در قدیم هم نداشت. در دوره مشروطیت شعار عدالت در مقابل استبدادها و حکمرانی عده ای مستبد قرار می گرفت؛ در آن دوره مجلس قانون زاییده و قانون مندی از دل عدالت آفریده شد و مردم با دوری از حکمرانی افراد از استبداد فاصله و به سمت عقلانیت و آزادی رفتند. ما در داخل مردم هم به هیچ وجه جدایی بين عدالت و آزادي را نمی بینیم.
وی در عین حال خاطرنشان کرد: در جامعه ما اگر به این دو اصل، شعار و ارزش بنیادی درست نگاه شود، می بینیم که از نگاه فلسفی آنها از هم جدایی ناپذیرند.در فضای دروغ، تباهی، فساد و نبود عدالت و در فضایی که افراد به این فکر هستند که هر روز سفره آنها کوچک نشود و زیر گام های سنگین ظالمین خرد نشود و در این فضای بی پناهی طبیعی است است آزادی هم از بین رود.
وی افزود: آزادی در جایی تبلور پیدا می کند که افراد فرصت اندیشیدن پیدا کنند و برعکس هم در نبود آزادی اگر مردم از نعمت و اهمیت آزادی که در حقیقت حق آنهاست غافل شوند نمي توانند به سمت عدالت و به سمت حقوق اساسي و سعادت خود حركت كنند.
وی گفت: در جامعه اي كه می توانیم آزادی و عدالت را با هم جمع کنیم، مردم می توانند راه شهیدان را ادامه داده و مدافع معنویات باشند اما در عین حال این اعتقاد و این شیفتگی در میان مردم باعث نمی شود که آنها موافق دخالت دستگاه ها و نیروهای گوناگون در امور شخصیه خود باشند يعني دفاع از ارزش هاي اساسي و دفاع از خون شهيدان و راه آن ها تناقضي براي احترام به زندگي و امور شخصي آن ها ندارد.
این عقیده مجوز این نیست که در اموری که برای مردم است، سلیقه شخصی آنهاست تجسس شود و دست اندازی صورت گیرد
مردم هم می توانند پایبند ارزش ها باشند، از راه شهدا دفاع کنند، به آن افتخار کرده و آن را ترویج دهند؛ اما در عین حال این عقیده مجوز این نیست که در اموری که برای مردم است، سلیقه شخصی آنهاست تجسس شود و دست اندازی صورت گیرد؛ در اینجا جامعه هم اصلاح طلب هست و هم اصولگرا.
مردم راضی نیستند که هیچ کتاب یا روزنامه ای به بهانه هاي اندك و غير مقبول توقیف یا بسته شود
موسوي تاكيد كرد: جامعه دوست ندارد به ارزش های او توهین شود، مردم دوست دارند به عقاید دینی آنها احترام گذاشته شود اما در عین حال مردم راضی نیستند که هیچ کتاب یا روزنامه ای به بهانه هاي اندك و غير مقبول توقیف یا بسته شود.
وي ادامه داد: مردم می توانند در درون خود این دو مساله را جمع شده و با هم بخواهند و مشکلی هم ایجاد نشود؛ چرا که اصلا پیشرفت کشور هم می تواند در گرو همین مساله باشد و جامعه خود تحمل زیادی برای درک آن دارد. جامعه معمولي ولي آگاه ما هيچ ارتباطي بين احترام به مقدسات و سخت گيري بر مطبوعات و رسانه ها نمي بيند و اعتقاد به آسان گيري دارد.
ميرحسين موسوي با بيان اينكه:معتقدم هر نهاد، حکومت و دولتی كه بخواهد متکی به این ویژگی مردم باشد و از این ویژگی فرهنگی بیشترین استفاده را کند، گفت: باید بی صبری های خود را تقلیل داده و از این ویژگی گذشت، صبوری، تحمل و جوانمردی مردم درس بگیرد .
به طور میانگین جامعه ما در مجموع طیف ها و گروه های فکری مختلف، همه به روحانیت احترام می گذارند
وي افزود: فکر می کنم به طور میانگین جامعه ما در مجموع طیف ها و گروه های فکری مختلف، همه به روحانیت احترام می گذارند و می خواهند کنار او باشند، از روحانیت توان بگیرند، حمایت کنند و البته روحانیت هم به آنها کمک کند؛ حال در این فضای اعتماد جامعه که موجب خیر و برکات کثیری برای انقلاب و تداوم اندیشه های آن و نيز رشد انگیزه می شود، آنها دوست ندارند روحانیت دولتی شود.
 موسوي تاكيد كرد: مردم ما مخالف حمایت روحانیت از نظام و دولت نیستند اما این حمایت را در گرو مستقل بودن آن می دانند و نمی خواهند تحت تاثیر دولت قرار گیرد. در اينجا باز مي بينيم كه اصولگرايي در كنار اصلاح طلبي مي نشيند.
 نخست وزير دوران دفاع مقدس با ذكر خاطره ای از دوران آغازین انقلاب  گفت: آن زمان دولت با دعوت از برخی روحانیون و ائمه جماعات در نقاط مختلف کشور، جلساتی را تشکیل می داد و در آن جلسات روحانیون نقدها و مشکلاتی را بیان می کردند و وزرا به آن ها جواب مي دادند؛ همیشه احساس می کردیم در این جلسات برکات زیادی برای کشور نهفته و بدون هیچ نوع شائبه و مشکل خاصی کار پیش می رفت و مسایل مختلف بیان می شد. آن زمان آيت الله مهدوی کنی در پیغامی به بنده نگران دولتی شدن روحانیت در این جریان بودند که بنده هم به ایشان شرح دادم که ما هیچ پول و امکاناتی را به آن ها نمی دهیم و تنها دعوت می کنیم که مشکلات را بیان کنند چرا که معتقدیم روحانیت  قشر پاکی بوده و از پایه گذاران انقلاب و در کنار مردم بودند و  می توانند نقدهای مشفقانه ای در راه پیشرفت جامعه داشته باشند. البته آنها خود می دانند که در چه جاهایی از دولت حمایت کنند و در مجموع فکر می کنیم این بهترین چیز است. ارتباط بدون چشم داشت دولت و روحانيت با يكديگر، هم باعث افزايش نقش روحانيت و هم باعث رشد و اصلاح دولت است. ميل مردم به استقلال روحانيت در كنار دوستداري آن ها از روحانيت  همنشيني اصلاح طلبي و اصولگرايي با هم است.
جامعه موافق كسب و كار خصوصي است و از خصوصي‌سازي حمايت مي‌كند
مهندس ميرحسين موسوي ادامه داد: جامعه موافق كسب و كار خصوصي است و از خصوصي‌سازي حمايت مي‌كند اين‌كه بخش  خصوصي را قدرتمند كنيم حرف درستي است، اما جامعه موافق ترويج يك فضاي ارزشي سوداگرانه كه همه چيز درآن قابل خريد و فروش باشد، نيست. 
وي تأكيد كرد: مردم نمي‌خواهند آن ارزش‌هايشان كه باعث بقاي شخصيت، دين و ايمان و همه‌ي هستي آنهاست، همچون كالايي كه قيمت  پولي دارد، قابل خريد و فروش باشد و به دنبال آن  نهادهاي برآمده از مردم، چنين وضعيتي پيدا كنند. 
وي افزود: در نظر گرفتن اين ويژگي مردم ، بسياري از مشكلات فرهنگي، اقتصادي و اجتماعي ما را حل مي‌كند.
وي با اشاره به اين كه در يك جامعه سوداگرايانه همه چيز كالا مي‌شود و قابل خريد و فروش است، گفت: در آياتي كه در مقدمه‌ي بحث خوانده شد، خداوند متعال از تجارتي صحبت مي‌كند كه مردم را از عذاب جهنم نجات مي‌دهد و آن‌ها را به سرمنزل وصل و وصال خودش مي‌رساند و به بهشت مي‌برد.
در جامعه‌اي كه تجارت با خداست و بيع با خداست، در آن جامعه سوداگري و حاكميت پول به  حداقل  خودش تقليل پيدا مي‌كند
مهندس موسوي افزود: در جامعه‌اي كه تجارت با خداست و بيع با خداست، در آن جامعه سوداگري و حاكميت پول به  حداقل  خودش تقليل پيدا مي‌كند. البته  اين به اين معني نيست كه در اين جامعه توليد ثروت، رشد و توسعه نيست، نه اين‌چنين نيست؛ بلكه در آن جامعه اين‌گونه است كه اگر ضرورتي داشته باشد مردم حاضرند از همه چيز خودشان در راه خدا بگذرند و به كشور، به مردم و به انقلاب كمك كنند تا كشور از بحران‌ها رد شود. در چنان جامعه‌اي مي‌شود بدون آن‌كه به مردم صدقه بدهيد و پول كف دست آنها بگذاريد انتظار داشته باشيم كه به بحران‌ها و مشكلات را براي  مردم شرح دهيم و مردم را به طاقت و سخت‌كوشي فروان كار كردن با حفظ عزت انساني خودشان دعوت كنيم و آنها پاسخ دهند.
براي ما حفظ عزت مردم و صيانت از اين مساله، صيانت از بزرگ‌ترين سرمايه‌هاست
استاد گروه علوم سياسي دانشگاه تربيت مدرس گفت: براي ما حفظ عزت مردم و صيانت از اين مساله، صيانت از بزرگ‌ترين سرمايه‌هاست. اگر اين مهم را نداشتيم، نمي‌توانستيم انقلاب كنيم و پيروز شويم. اگر اين را نمي‌داشتيم، نمي‌توانستيم 8 سال مقاومت كنيم آن هم با شرايطي كه در جنگ بود. الان هم همين‌طور است. ما اگر مشكل داريم بعضا اشتباهي كرده ايم، كج رفتيم، مشكلي پيدا كرديم، هزينه‌ي زيادي كرديم، يك جاهايي را بي خود خرج كرديم و الان دستانمان تهي شده است، فكر مي‌كنم با حفظ  حرمت و عزت مردم به سمت و سوي  آنها رجوع كنيم، از آنها كمك بخواهيم. مردمي كه در طول 8 سال جنگ فرزند خود را به جبهه‌ها مي‌فرستادند، مال و اموال خود را، زينت‌آلات خانواده‌هايشان را به جبهه مي‌ بخشيدند. مادران در پشت صحنه‌ها به نوعي از دفاع مقدس حمايت مي‌كردند و پدران و فرزندان و دختران هريك به نوعي در پشت جبهه فعاليت مي‌كردند. در شرايطي كه  ارزش‌ها زنده شود و روي آنها ايستادگي شود، دليلي ندارد كه مردم در شرايط سختي كمك خودشان را دريغ كنند.
ما نمي‌توانيم راجع به عزت  مردم  قهرمان غزه و مقاومت پر افتخار حزب‌الله  لبنان صحبت كنيم و عزت مردم خودمان را ناديده بگيريم
موسوي ادامه داد:  كساني كه  امور را مي‌گردانند، همه‌ي نهادهايي كه براي كشور مقدس هستند و برآمده از نظام جمهوري اسلامي هستند و ما هم آرزو داريم كه تقويت شوند و قوي بشوند بايد توجه كنند كه ما نمي‌توانيم راجع به عزت  مردم  قهرمان غزه و مقاومت پر افتخار حزب‌الله  لبنان صحبت كنيم و عزت مردم خودمان را ناديده بگيريم. مردم بين خود تناقضي ميان حمايت از مردم غزه و حفظ كرامت انساني خود نمي بينند  آن ها اعتقاد دارند كه مي توان  اين دوگانگي رفتار را نداشت.
جامعه‌ي ما امروز مخالف باج دادن به قدرت‌هاي بزرگ است
آخرين نخست وزير جمهوري اسلامي ادامه داد: جامعه‌ي ما امروز مخالف باج دادن به قدرت‌هاي بزرگ است. اين همان اصولگرايي است. جامعه دوست ندارد كه ما وابستگي داشته باشيم. جامعه‌ي ما قويا از داشتن فن‌آوري هسته‌يي حمايت مي‌كند، جامعه‌ي ما سر خم كردن در مقابل خواسته‌هاي قدرت‌هاي بزرگ و اين‌كه جلوي پيشرفت ما را در تكنولوژي‌هاي پيشرفته بگيرند، رد مي‌كند و آماده‌ي هر نوع فداكاري است تا در اين راه بايستيم و از دولتمردان هم همين انتظار را داريم و اين ويژگي اصولگرايانه است. درعين حال جامعه‌ي ما به دليل اين‌كه يك عقل جمعي در آن حاكم است از تحريك بيهوده‌ي جهان دل خوشي ندارد. ما دهها مساله ديگر نيز به همين ترتيب مي توانيم پيدا كنيم كه ظاهرا در كليشه هايي كه از اصولگرايي و اصلاح طلبي ساخته شده محبوس هستند و متناقض و غير قابل جمع به نظر مي آيند  ولي در نظر مردم عادي و جامعه كشورمان تضاد و تناقضي با هم ندارند و مي توان آن ها را در كنار هم قرار داد . هم اصولگرا بود و هم اصلاح طلب.
مردم ما بين خود با هم دوست و آشنا هستند و تفاوت‌ها را تحمل مي‌كنند
وي افزود: مردم ما بين خود با هم دوست و آشنا هستند و تفاوت‌ها را تحمل مي‌كنند و دوست دارند كه به دولت و نظام شان كمك كنند و انقلاب را به پيش ببرند، كشور  را آباد كنند و همه اين وي‍‍ژگي‌ها را با هم داشته باشند.
مهندس موسوي يادآور شد: يكي از وظايف افراد و گروه‌هاي كه دل به حال مملكت مي‌سوزانند، اين است كه با تكيه به همين روحيه‌اي كه در مردم است، امكان وحدت بيشتر را در صفوف ملت فراهم كنند.
وي افزود: گروه‌هاي سياسي بايد در هر قدمي كه بر مي‌دارند، توجه داشته باشند اين سرمايه عظيم را با انگيزه‌هاي محدود خود خداي ناكرده تكه تكه و قسمت قسمت نكنند و از مجموع اين سرمايه براي دست‌يابي به يك جامعه پيشرفته، متمدن و برخوردار از يك تاريخ طولاني،  استفاده كنند.
مهندس موسوي در پايان يادآور شد: اين چارچوب، ظرفيت آن را خواهد داشت كه در ميان ملت ظرفيت‌هاي عظيمي را براي دفاع از انقلاب و نظام و دولت به معناي عام، ايجاد كنند.
وي افزود: انجمن اسلامي برشي طبيعي از جامعه است كه فقط يك سليقه و گرايش به علم و مذهب در آن جمع نمي‌شود؛ اين طور نيست كه در آن يك سليقه و يك گرايش دور هم جمع شده باشند و تنها يك نوع كليشه ساخته و تحت آن عنوان فعاليت كنند.
وي در پايان با آرزوي آن كه كشور به سمت وحدت بيشتر براي حل مشكلات پيش رود، افزود: اين هدف جز با وحدت همه آحاد ملت و كمك دانشجويان عزيز، انجمن‌هاي اسلامي، نسل جوان و فرهيخته، زنان و مردان امكان‌پذير نخواهد بود؛ كشور را همه مي‌سازند، نه يك فرد، يك گروه و اين خواستي جمعي است.





بسم الله الرحمن الرحیم
در همه جریاناتی که منجر به پیروزی انقلاب شکوهمند اسلامی شد و پس از آن به انقلاب عمق بخشید و دامنه های آن را گسترده کرد, کارگران کشورمان سهم درخشانی داشتند.
آنان در شرایط دشوار دفاع مقدس و آشفتگی‌های ناشی از درهم ریختگی وضعیت کارخانه‌ها و کارگاه‌ها، نه تنها با آگاهی و عمل مثال زدنی خود از اقتصاد و تولید کشور صیانت کردند, بلکه فراتر از آن با اهدای خون‌های بسیاری در دفاع مقدس در ایستادگی ملت ما نقش اساسی بازی کردند.
ایستادگی‌های قهرمانانه کارگران در مقابله با بمباران‌های دشمن به کارخانه‌ها و پالایشگاه‌ها حماسه هایی آفرید که هنوزمی‌تواند الهام‌بخش دولتمردان برای حل بحران‌های اقتصادی فعلی کشور باشد.
کارگران عزیز همچون همه نیروهای زحمتکش کشورمان به خوبی می‌دانند که برای برون‌رفت از مشکلات اقتصادی کشور که گریبانگیر همه محیط‌های کاری است جز با تکیه به نیروی انسانی که ازاعتماد به نظام و دست‌اندرکاران سیاست و اجرا سرشار باشد, امکان‌پذیر نیست. واین هدف مهم تنها در سایه سیاست‌های روشن و شفاف اقتصادی و حمایت‌های اصولی از نیروی کار ارزشمند کشور قابل حصول است.حمایت‌هایی که به مقاصد و طمع‌های سیاسی آلوده نگردد و هدف آن رشد و تعالی و رفاه مادی و معنوی جامعه کارگری و همه نیروهای انسانی پر ارزش کشور باشد.
باشد که با کمک حضرت حق تعالی هم چون همیشه کارگران عزیز ما نقش سرنوشت‌ساز خود را در این ساحت و عرصه به خوبی ایفا نمایند.
ميرحسين موسوي


در دوران نخست وزیری خود به اقتصاد دولتی پایبند نبوده ام
آخرین نخست وزیر کشور با تاکید بر اینکه در دوران نخست وزیری خود به اقتصاد دولتی پایبند نبوده است ، تقویت بخش خصوصی بر اساس اصول ۴۳ و ۴۴ قانون اساسی را استمرار اندیشه اقتصادی امام (ره) دانست و تاکید کرد: امام مدافع دولت مدرن بود.به گزارش تغییر، "میر حسین موسوی" در جدیدترین اظهارنظر خود که در گفت و گو با نشریه حضور صورت گرفته است،در خصوص تلقی خود از آرمانهای امام خمینی (ره) گفت: امام ( ره ) بارها می فرمودند که وظایف انبیا دو تاست، دعوت به خدا و برقراری قسط و عدالت و رفع ستمگری.
آرمان حضرت امام از این گفته ها جدا نیست ایشان در پی تحقق یک جامعه اسلامی عاری از ستم بودند
آرمان حضرت امام از این گفته ها جدا نیست ایشان در پی تحقق یک جامعه اسلامی عاری از ستم بودند . البته ایشان به کرات از " اسلام ناب محمدی " در مقابل اسلام آمریکایی و اسلام تحجر و اسلام سرمایه داری و اسلام مرفهان بی درد صحبت می کردند. اسلامی که ایشان از آن دفاع می کند در درجه اول رهایی بخش است در عین حال امام یک نگاه کاملا امروزی به مسائل داشتند و وظایف دولت مدرن را به خوبی می شناختند و رسیدن به آن آرمانهای بلند را در گرو شناخت زمانه و استلزامات آن می دانستند.
خبرنگار از موسوی پرسید شما به عنوان یکی از نمایندگان سر آمد در دهه اول در حوزه اجرایی ، نسبت میان آرمان های امام و دهه اول را که خود در آن حضور داشته اید چگونه تحلیل می کنید؟ که وی جواب داد: واژه " آرمان " کمی معنای خیال و خیال پردازی را در خود پنهان کرده. به نظر بنده جدا از این بار معنایی یعنی خیال پردازی و یا خیال، جامعه ای که حضرت امام به دنبال آن بودند بصورت کاملاً ملموس در زمان ایشان تحقق یافت. ما در زمان ایشان از یک جامعه خوار و تحقیر شده و وابسته، به یک جامعه آزاد ، مستقل و سرافراز منتقل شدیم. جامعه ای که در آن ارزش های دینی و فرهنگی بر ارزش های سوداگرانه و دنیایی غلبه پیدا کردند .
وی افزود: مناسبات انسانی بین بخشهای مختلف جامعه ، توزیع عادلانه منزلت های اجتماعی به نوعی که سرور آن بود که بیشتر در راه اسلام و جامعه و مردم فداکاری کرده باشد ، ناشی از تحقق این جامعه آرمانی بود. امام وقتی فرمودند رهبر ما آن کودک سیزده ساله است که خود را در مسیر دفاع از اسلام و ایران فدا می کند نمی خواستند احساساتی صحبت کنند، می خواستند به یک واقعیت جدید که در جامعه ما بعد از سده ها و شاید هزاره ها اتفاق افتاده اشاره کنند و ما در زندگی روزمره خود در کوچه و بازار تحقق این آرمان را در رفتار و کردار و مقاومت مردم جاری و ساری می دیدیم که البته درخشان ترین بروز آن در جبهه ها بود .
جامعه صرفاً با افزایش تولید ناخالص ملی خوشبخت نمی شود
میر حسین موسوی ادامه داد: جامعه صرفاً با افزایش تولید ناخالص ملی خوشبخت نمی شود. حرف بنده را به این معنی نگیرید که زندگی عادی و یا توسعه کشور متوقف شده بود بنده منظورم آن است که زندگی عادی و روزمره محل ظهور و بروز زیباترین شگفتی های روح آدمی شده بود. طرح های بزرگی چون فولاد مبارکه، آذرآب و راه آهن بافق بندرعباس و مس سرچشمه و صدها پروژه بزرگ دیگر در چنین فضایی به پیش رانده می شدند. وقتی امام فوت کردند حدود ۱۳ میلیون نفر پیکر ایشان را تشییع کردند، یقیناً این تشییع به دلیل صرفاً توزیع عادلانه ثروت و کالاهای مورد نیاز مردم و امثال آن نبود. اینجا ما با یک سرمایه عظیم اجتماعی جدیدی روبرو بودیم که به دلیل تحقق آرمان های انقلاب و امام اتفاق افتاده بود. بنده به عنوان عضوی از قوه اجرایی کشور با این سیل خروشان همراه بودم .
حضورم در شورای انقلاب و حزب جمهوری اسلامی و روزنامه جمهوری اسلامی کمک کرد عمیق تر و بیشتر با افکار ، اندیشه و آرمان های ایشان آشنا شوم
نخست وزیر کشور در زمان دفاع مقدس در پاسخ به اینکه آیا با ایده های حکومتی امام و اینکه چه مقدار از آن آرمان ها را در دوره خود محقق کرده است ، افزود: اجمالی از ایده حضرت امام درباره حکومت در قبل از انقلاب مطرح شده بود که در این میان درس های ایشان در مورد ولایت فقیه تعیین کننده ترین بود و در حقیقت این درسها آلترناتیو لازم را برای حکومت سلطنتی در کشور ایجاد کرد و نقش بی بدیل در پیروزی انقلاب داشت. در مصاف با واقعیت های بعد از انقلاب ایده یاد شده تفصیل پیدا کرد . در این مدت حضورم در شورای انقلاب و حزب جمهوری اسلامی و روزنامه جمهوری اسلامی کمک کرد عمیق تر و بیشتر با افکار ، اندیشه و آرمان های ایشان آشنا بشوم.
وی در مورد تطبیق دولت ها با آرمانهای امام گفت: دولت و قوه اجرایی از یک بدنه اجرایی و کارشناسی نیرومند برخوردار است. حضرت امام بشدت به نظریات کارشناسی اهمیت می دادند و نقش قوه مجریه را در اداره کشور به خوبی می دانستند برای همین در همه دوران سعی می کردند که به دولت در اداره امور کمک کنند. ایشان به عنوان رهبر انقلاب و ولی فقیه موانع سر راه تصمیمات عقلانی را با قدرت رفع می کردند . یکی از مهم ترین آنها توجه به عنصر مصلحت است که منجر به تشکیل مجمع تشخیص مصلحت شد. یا موارد بیشمار دیگر که می توان به آنها اشاره کرد و همگی آنها در جهت کارآمد کردن نظام و دولت بود. طبیعی بود که آرا و نظریات امام زمینه هر گونه تردیدها و یا دودلی ها را از بین می برد.
اصطلاحات خصوصی سازی و اقتصاد دولتی بعد از حضرت امام رواج پیدا کرد
از موسوی پرسیده شد "به نظر شما میان خصوصی سازی و اقتصاد دولتی با نظریات اقتصادی امام چه مناسبتی وجود داشت؟" که وی پاسخ داد: تبلور اندیشه امام در مورد اقتصاد را می توان در قانون اساسی جستجو کرد. اصطلاحات خصوصی سازی و اقتصاد دولتی بعد از حضرت امام رواج پیدا کرد. در زمان ایشان بحث در آن بود که بخش دولتی و تعاونی و خصوصی چه نقشی در اقتصاد می توانند داشته باشند. اجمال قضیه در اصول ۴۳ و ۴۴ قانون اساسی آمده است. البته به ظن بنده اگر از ایشان می پرسیدیم که مهار اقتصاد کشور دست دولت باشد و سایر بخش ها محدود شود قطعا ایشان مخالفت می کردند در عین حال ایشان اختیارات دولت را برای دخالت در امور اقتصادی بویژه در شرایط دفاع مقدس بسیار وسیع می دیدند.
موسوی گفت: ایشان بارها در مورد نکوهش اقتصاد سرمایه داری صحبت کردند. در جلسه ای که با حضور نمایندگان ایشان در شورای اقتصاد سرلایحه تعاون تشکیل می شد یکی از نمایندگان ایشان گفتند که حضرت امام به آنها توصیه کرده اند طوری عمل نکنید (یا صحبت نکنید) که متهم به دفاع از سرمایه داری بشوید. جهت حل مشکل اراضی شهری ایشان موضوع احکام ثانویه را مطرح فرمودند و اختیارات مجلس را برای حل موضوع افزایش دادند و نمونه های فراوان دیگری می شود آورد که نشان دهد ایشان ضمن آن که نه به نظام سوسیالیستی و نه نظام اقتصادی سرمایه داری اعتقاد نداشتند، خود جهت گیری روشنی در اقتصاد داشتند.
وی در برابر این سوال که "اگر جنگی در کار نیود آیا همچنان به اقتصاد دولتی پایبند بودید؟" اینگونه جواب داد: مبنای سئوال کلیشه ای است که بعد از اتمام دولت زمان دفاع مقدس درست شده است. بنده به اقتصاد دولتی پایبند نبودم . بخش عمده ای از تصمیمات زمان جنگ متاثر از شرایط آن زمان بود که دولت با اقتدار آن را طراحی ، تصویب و اجرا کرد. گمان می کنم دولت کارآمد و دلسوز دیگری بود مجبور بود همین مشی را دنبال کند طبیعی است که ختم جنگ به معنای تغییر سیاست ها هم باشد ولی نه همه سیاست ها چون که بخشی از سیاست های اقتصادی ربطی به شرایط جنگی نداشت.
در آن زمان اعتقاد داشتم که مهمترین وظیفه دولت بعد از جنگ حفظ ارزش پول ملی است و بلافاصله بعد از آتش بس همین سیاست را اعلام کردم
موسوی افزود: بنده در آن زمان اعتقاد داشتم که مهمترین وظیفه دولت بعد از جنگ حفظ ارزش پول ملی است و بلافاصله بعد از آتش بس همین سیاست را اعلام کردم . در مورد کارخانه ها و شرکت های دولتی که تصدی آنها بالاجبار بعد از مصادره قوه قضائیه و شورای انقلاب به دولت تحمیل شده بود اعتقاد داشتم باید بیشتر آنها واگذار شود و برای همین در همان هنگامه جنگ در این مورد با آقای شافعی وزیر صنایع صحبت کرده بودم که طرحی در این زمینه آماده شود . جدا از وزارت صنایع ، مرحوم آقای عالی نسب از یکطرف و خانه کارگر از سوی دیگر مشغول تهیه طرح و برنامه ای در این زمینه بودند . ولی بسیاری از برنامه ها به طور طبیعی پس از جابه جایی دولت عوض شد.
تاکید امام بر وحدت کلمه
مهندس موسوی در مورد تاکید امام بر وحدت کلمه و روش علمی اجرای این استراتژی گفت: دولت ارتباط محکمی با مردم داشت و سعی می کرد با سیاست های شفاف اعتماد مردم را جلب کند . داوری بنده آن است که همبستگی خوبی بین مردم عزیز کشورمان و بویژه رزمندگان و نیروهای بسیجی و دولت وجود داشت . مردم به خوبی مشکلات را می دانستند و تلاش دولت را در جهت رفع مشکلات حس می کردند. البته طبیعی بود که بر سر راه حل های بین جناح های سیاسی اختلاف وجود داشته باشد ولی یک وحدت چشمگیری در میان ملت وجود داشت و دولت سعی می کرد با استفاده خوب از این سرمایه معنوی عظیم از آن پاسداری کند و در حد وسع خود از این وحدت حمایت کند.
وی در پایان در تحلیل شرایط فعلی با آرمانهای اوایل انقلاب گفت: سوال حساسی است . برای درک نسبت حال حاضر با آرمان های حضرت امام (ره) کافی است لایحه تحول اقتصادی توسط تعدادی از اساتید اقتصادی برجسته و مورد اعتماد بررسی شود و مبانی اندیشه های این طرح و نتایج و پیامدهای آن در صورت اجرا ارائه شود.این بررسی می تواند نشان دهد از کجا تا کجا آمده ایم.





بسم الله الرحمن الرحيم
در ابتدا بر خود لازم مي دانم از اين كه نتوانستم در جمع دوستان حاضر شوم اظهار تاسف كنم . جمع دوستان كه شكل يافته از نمايندگان ادوار مختلف مجلس است براي كشور ما يك فرصت محسوب مي شود . حضرت امام در مورد همين افراد بود كه از عنوان " چكيده فضايل ملت " استفاده كردند بعيد مي دانم كه گرد هم آمدن شما به واسطه دعوت برخي نهادهاي رسمي باشد ، با اين حال بي توجه به تمايلات جناحي و گروهي دور هم جمع مي شويد و در مورد مسائل و مشكلات كشور با يكديگر بحث مي كنيد و اين نشانه دقت تعبير امام است ، زيرا خرد و فضيلت جمعي منتظر نمي ماند تا از او براي انديشيدن و نگران بودن در مورد آن چيزي كه خود ريشه آن است دعوت كنند .
كشور در شرايط خوبي به سر نمي برد . شايداز نظر كساني كه دستي در كار نداشته اند تشخيص آن كه اين اظهار نگراني تا چه حد ناشي از واقع بيني و يا بد بيني است و كلا" داشتن ديدي روشن نسبت به بحران هايي كه بايد انتظارشان را كشيد كار مشكلي باشد . اما براي كساني كه تجربه حداقل چهار سال حضور در مركز تمامي تصميم ها را دارند راحت تر مي توان از آنچه در مقابلمان قرار دارد سخن گفت . در ساختارهاي تصميم گيري خلل هاي بزرگ ايجاد شده است و تصميمات فردي ميراثي از سختي ها براي هر گروهي كه بنا باشد در سال هاي بعد كشور را اداره كنند به جا خواهد گذاشت ، به صورتي كه به راستي نمي توان از كسي انتظار معجزه داشت .
به مانند تمامي بحران هايي كه طي اين سي سال پشت سر گذاشته ايم ما براي رو در رو شدن با مشكلات آينده بايد به سرمايه هاي خود رجوع كنيم. اين سرمايه ها شامل ذخاير بي پايان ارزي يا ظرفيت هاي عظيم اقتصادي ، يا هم پيمانان متكثر و نيرومند ويا مديران نابغه اجرايي نبوده است و نيست . 
ما با تكيه به ارزش هايي كه انقلاب آفريد و با استمداد از گفتماني كه امام پايه گزاري كرد گذشته را با سر بلندي پشت سر گذاشتيم و براي پس از اين نيز انتخابي بهتر از اين نداريم . تكيه بر آرمان هايي چون استقلال ، عدالت ، آزادي و توسعه در سايه جمهوري اسلامي نيروهايي را آزاد مي كند و در اختيار قرار مي دهد كه ما هيچ گاه ازآنهابي نياز نبوده ايم و پس از اين به آنها احتياجي دو چندان داريم .
امام ما تمامي اين سرمايه را در زير پرچم اسلام ناب محمدي (ص) جمع مي كرد و آن را مكتبي مي دانست كه درمقابل اسلام آمريكايي و اسلام متحجرين و مرفهين بي درد قرار دارد . پيشتر كه جوان بوديم خيال مي كرديم اگر كار مي كنيم و اگر ديگران جهاد مي كنند و جان هاي خويش را ايثار مي كنند براي حفاظت از چنين مكتبي است. اينك كه دوباره مي نگريم مي بينيم چه در گذشته و چه امروز اين آن مكتب است كه همواره از كشور و مردم ما در برابر حوادث دهر حفاظت مي كند .
چگونه از مردم انتظار داشته باشيم كه با سخت كوشي و تلاش گذر از اين مرحله را امكان پذير كنند اگر به اصلي ترين و بازگشت ناپذيرترين توقعات آنان بي اعتنا باشيم ؟ نخستين انتظار آنان از ما صداقت است ، صداقت در آرمان و عمل ، صداقت و شفافيت در برنامه ها و اطلاعاتي كه در اختيارشان مي گذاريم و پيش گرفتن سياست هايي كه منافع عامه مردم و نه گروههايي خاص راهدف بگيرد .
توجه به اهميت اقشار ضعيف جامعه گوئيا آن قدر مورد بي توجهي قرار گرفته است كه كساني آن را با اقتصاد صدقه اي اشتباه مي گيرند . اداي ديني كه دولت اسلامي نسبت به محرومان دارد از توجه به عزت آنان آغاز مي شود و سپس معيشت شان را در بر مي گيرد حتي شعار " حمايت از مستضعفان " نبايد به صورتي ادا شود كه ولي نعمت بودن آنها را از ياد ببرد. در طول اين سي سال آيا اين ما بوديم كه از آنها حمايت كرديم يا آنها كه از انقلاب و نظام و مسئولان خويش پشتيباني مي كردند . ما موظفيم كه خود را به راستي خدمتگزار اين ولي نعمتان بدانيم و در اداي اين وظيفه از منافع آنان حمايت كنيم .
البته من ادعا نمي كنم كه شعارها و سياست هايي كه بوي صدقه مي دهند از روي سوء نيت و منت گذاشتن بر مردم مطرح مي شوند . بلكه ريشه در ساده انگاري مقتضيات جامعه دارند . حال آن كه براي حل مشكلات كشور را ه حل هاي ساده وجود ندارد وكساني كه با بي اعتنايي به توان مديريتي و كارشناسي موجود چنين راه حل هايي را شعار و سر لوحه كار خويش قرار دهند تنها به عميق تر كردن بحران ها كمك خواهند كرد . 
حمايت از منافع محرومان منافاتي با حمايت از بهبود فضاي كسب و كار و رونق توليد ريشه دار ملي ندارد ، بلكه در راه حلي علمي و پايدار از طريق آن مي گذرد . 
و سر انجام اين كه ما همچون گذشته و بيش از گذشته براي گذر از مراحل پيش رويمان به وحدت نياز داريم . كليشه هايي كه در ميان ما براي تقسيم بندي نيروهاي سياسي رايج شده است احتمالا" عملكرد و منافعي را در بر دارد ، با اين حال من مطمئن نيستم كه اين منافع با مصالح كل جامعه كاملا" تطابق داشته باشد . جامعه ما در متن خود به اصول گرا و اصلاح طلب تقسيم نمي شود و اصرار نيروهاي سياسي به سرايت دادن تفرقه خويش به جامعه كمكي به حفظ وحدت و پايداري مردم در شرايط سخت را نمي كند .
از فرصتي كه جمع دوستان در اختيار من قرار دادند سپاسگزاري مي كنم و براي آنان و خود آرزو دارم كه توفيق خدمت گزاري به ملت و كشور اسلامي را چه درصحنه باشيم و چه در خارج از آن ، از دست ندهيم .
مير حسين موسوي 







مهندس میرحسین موسوی، آخرین نخست وزیر جمهوری اسلامی ایران در دیدار جمعی از نمایندگان فراکسیون خط امام مجلس، گفت: گفتمان حاکم بر آن دوران و نقش مهم حضرت امام (ره)، اتخاذ سیاست ‌هایی را در کشور ایجاب می‌کرد که در هماهنگی با یکدیگر ذائقه خوشی را در ذهن مردم به یاد گذاشتند، به گونه‌ای که اکنون که به دیروز خود در روزهای نخست انقلاب باز می‌گردیم از آن دوران به خوبی یاد می‌کنیم. 
وی با بیان مثالی در توصیف گفتمانی آن دوران گفت: نقش حضرت امام (ره) در آن دوران بسیار مهم بود و فضا به گونه‌ای پیش می‌رفت که تمام فعالیت‌ها در هماهنگی با یکدیگر بود. این امر ذائقه خوشی را در دل مردم نگه داشت. 

میرحسین موسوی به سخنان نمایندگان مجلس شورای اسلامی که خود را عضو فراکسیون خط امام (ره) می‌خواندند اشاره و خاطره‌ای از دوران اوایل انقلاب نقل کرد: سال 1357 بعد از اعتصاب طولانی بازار قم و بعد از اینکه اعتصاب‌ها به پایان رسید یکی از دوستان به نمایندگی از جمع ما به قم رفت تا ببیند چه خبر است. وقتی آمد تصویری از آنجا به ما داد که هیچ وقت از ذهن من دور نمی‌شود. او می‌گفت با ماشینش از جلوی مغازه هندوانه فروشی رد می‌شد که فروشنده آن پیرمردی بود. این دوست ما می گفت اغلب هندوانه ها پوسیده است بودند و به ذهنش رسیده بود به گونه ای کمکی به پیرمرد کند تا به غرورش هم برنخورد. به فروشنده گفت چندتا از این هندوانه‌ها را بکشد و در ماشین بگذارد. پیرمرد نگاهی به این دوست ما می‌کند و می‌گوید: «ما خمینی نمی‌فروشیم». یعنی اعتقاد و ارزش خودمان را فدا نمی‌کنیم. 

اعتماد مردم، اصلی ترین سرمایه
موسوی به سرمایه‌هایی مانند اقتصادهای نیرومند، موشک‌های قاره پیما، متحدین بسیار و ... که در دنیای امروز حاکم است اشاره کرد و گفت: ایران این سرمایه‌ها را ندارد اما سرمایه‌ی ما آن سرمایه اجتماعی و اعتماد مردم است. 
وی ارزش‌هایی را که انقلاب به جامعه منتقل کرد را تشریح کرد و گفت: «پیش از انقلاب در جامعه‌ی ما همه چیز قابل خرید و فروش بود و همه چیز کالایی شده بود که در اصطلاح علوم انسانی به آن «جامعه سوداگر» می‌گویند. در چنین جامعه‌ای حتی ارزش‌های فرهنگی، آبرو و حیثت سیاسی فرد هم قیمت دارد. بعد از انقلاب به جامعه‌ای منتقل شدیم که مردم وقتی حتی با مشکل اقتصادی مواجه می‌شدند اما مراقب خلل وارد نشدن به ارزش‌ها هم بودند. مسئله‌ی اقتصادی در مقابل اعتقادات رنگ می‌باخت. این همان سرمایه‌ی اصلی بود که در جنگ و اول انقلاب داشتیم. 
آخرین نخست وزیر جمهوری اسلامی معتقد است کشوری که در منطقه حساسی است و دشمنان زیادی دارد؛ مجبور است به این سرمایه‌های اجتماعی برگردد. خیلی چیز ها امروز قابل خرید و فروش شده است . وی افزود: امروز در غلتطیدن جامعه به سمت جامعه سوداگر (به معنای مدرن خود و نه بازار سنتی) است که امکان می‌دهد فردی امید ببندد با پول بتواند رای نمایندگان را بخرد یا فردی با وعده 5 میلیونی برای هزینه کردن مثلا در فلان مسجد در فکر تطمیع نمایندگان باشد. در اول انقلاب چنین تصور نمی‌شد کرد که حتی با ظاهر خداپسندانه به نام دین، نماینده‌ی مجلس را تطمیع کرد. این درد بزرگی در کشور است که خیلی چیزها قابل خرید و فروش کردن نبود اما هم اکنون قابل خرید و فروش شده است. 
میرحسین موسوی خاطره‌ای از سفر سال 1369 خود به کشورهای برزیل و آرژانتین تعریف کرد و گفت: حدود 10 روز به سفر برزیل و آرژانتین رفتم و در نهایت گزارش سفر را به آقای هاشمی ارائه دادم. در این سفر متوجه شدم کشور برزیل با وجود اقتصاد قوی حدود 7 میلیون کودک خیابانی داشت. وی این سوال را مطرح کرد که ما دنبال چه جامعه‌ای هستیم؟ آیا اقتصاد قوی‌ای که 7 میلیون کودک خیابانی به دنبال دارد مطلوب است؟
وی افزود: تصویر از جامعه مطلوب روشن نیست. فراموش کردیم به دنبال چه بودیم و به کجا می‌رویم؟میرحسین موسوی به تعریف جامعه پیرو خط امام (ره) پرداخت و گفت: جامعه مدرن، قوی، پیشرو، استفاده کننده از تمام تجربیات بشری با حاکمیت ارزش‌های اسلامی و انسانی است.و یکی از مشکلات جامعه امروز را نحوه استفاده از منابع کمیاب عنوان کرد و گفت: منابع کمیاب مانند ارز و حتی موقعیت‌های اجتماعی و سیاسی است. 
موسوی به تعریف این نوع منابع کمیاب پرداخت و گفت: همین تریبون مجلس نیر می‌تواند یک منبع کمیاب محسوب شود که عده‌ای خاص میتوانند از آن استفاده کنند. 

هر میزان منابع کمیاب در خدمت اهداف راهبردی تری قرار گیرد فساد در یک کشور کمتر می‌شود
وی معتقد است هر میزان منابع کمیاب در خدمت اهداف راهبردی تری قرار گیرد فساد در یک کشور کمتر می‌شود و رشد با ثبات‌تری به وجود می‌آید و پرخوری و کیسه دوختن از بیت المال کمتر می‌شود. 
موسوی افزود: هر چه استفاده از این منابع در راستای اهداف کوتاه مدت، رای امروز و فردا، رضایت آنی مردم و نه مصالح واقعی آنها باشد امکان فساد و انحراف زیاد می‌شود. استفاده از منابع در راستای اهداف کوتاه مدت فاجعه بار است 
میرحسین موسوی با اشاره به استراتژی امنیت ملی آمریکا در دولت‌های مختلف آن گفت: 98 درصد این استراتژی در همه دولت‌های روی کار آمده در ایالت متحده یکسان بوده است و اینگونه نیست که همه سیاست‌ها را زیر سوال برد و تغییر داد. به خاطر اینکه راهبردها منافع حیاتی و ملی یک نظام است. نمی‌تواند هر روز دچار نوسانی بشود به دلیل اینکه دولتی آمده است و دولت دیگر رفته است. 

منابع ارزی در هر کشوری مثل ما جزو مولفه‌های اصلی پایداری کشور است
وی نمونه فاجعه بار این استفاده از منابع در راستای اهداف کوتاه مدت را نحوه‌ی استفاده از صندوق ذخیره ارزی دانست و گفت: منابع ارزی در هر کشوری مثل ما جزو مولفه‌های اصلی پایداری کشور است. 
آخرین نخست‌وزیر جمهوری اسلامی افزود: این درآمد‌ها اگر بدون توجه به توانایی‌های کشور و بدون توجه به قدرت جذب کشور در جای غیر خودش هزینه شود علاوه بر تلف کردن منابع فساد را هم به دنبال خواهد داشت. 
وی یادآور شد: برنامه ریزی می‌تواند میزان توانایی اقتصاد کشور را برای جذب ارز به ما بگوید. یقیناً نقطه بهینه‌ای برای مصرف بیابد که اضافه‌ مصرف کردن آن نادیده گرفتن منافع ملی است. 
به گفته مهندس موسوی، از زمانیکه فشارها در زمینه سیاست خارجی و مسائل هسته‌ای شدت گرفت همه معتقد بودند باید وضعیت داخلی سروسامان بیشتری گرفته شود که اگر کشور در معرض تعرضی قرار گرفت امکان پایداری بیشتری فراهم شود. همان موقع منابع ارزی مهم ارزیابی می‌شد تا برای روز مبادا خرج شود. 

 فرآیند سیاستگذاری عمومی در بستر یک ساختار و مستقل از افراد شکل می‌گیرد
آخرین نخست وزیر جمهوری اسلامی با یادآوری این که فرآیند سیاستگذاری عمومی در بستر یک ساختار و مستقل از افراد شکل می‌گیرد گفت: از زمان قاجار که ارتباطات ایران با دنیای بیرون شکل می‌گیرد برخی از موسسات ایجاد می‌شود. زمان پهلوی اول و دوم این موضوع گسترش پیدا کرد. انقلاب اسلامی سوار بر این ماشین می‌شود، موسسات و نهادهایی را به آن اضافه می‌کند و نهادهایی را تغییر می‌دهد، اما ماشین را نابود نمی‌کند. 
وی تصریح کرد: انقلاب به اهمیت برخی از وزارتخانه‌ها، شوراها و سازمان‌ها پی برده بود و آن‌ها را حذف نکرد چرا که هر یک از این ساختار‌ها ابزاری برای سیاست گذاری و تصمیم گیری عقلانی بودند. از این رو روشن است که نابودی این ابزارها به معنای از دست دادن قدرت تصمیم گیری عقلانی است. 
نخست‌وزیر دوران جنگ تحمیلی تأکید کرد حفظ ساختارهای فرآیند سیاست گذاری عمومی ارتباطی با گرایش‌های سیاسی ندارد و جریان‌های سیاسی چپ یا راست برای تصمیم گیری عقلانی ناگزیر از استفاده از آن هستند. 
موسوی در ادامه گفت: اگر رل این دستگاه را از بین ببریم و ترمز آن را از کار بیاندازیم، هنگامی که سازمان برنامه و بودجه نداشته باشیم، روشن است که لایحه تحول اقتصادی به شکل کنونی در مجلس مطرح خواهد شد.به گفته موسوی یکی از مهمترین وظایف ساختارهای سیاست گذاری این است که تصمیمات هر فرد مسوولی متاثر از یک مسیر عقلانی باشد.
 وی گفت: اگر شورای پول اعتبار، دستگاه‌های نظارتی و ده‌ها شورایی که یک شبه تکلیفشان روشن شد، سرکار خود باشند، تصمیمات دولت و تصمیمات هر فردی هم که در نظام اجرایی است مشروط می شود. دلیل ایجاد شوراها هم همین است. 

نمی‌توان تصمیمات یک فرد را جایگزین یک شورا کرد
میرحسین موسوی تأکید کرد: واضح است در نبود ساختار‌های سیاست گذاری و شوراهای عالی تصمیم گیری در نظام اجرایی، بزرگترین نابغه تاریخ بشریت نیز نمی‌تواند جایگزین تک تک دستگاه‌ها و وزارتخانه‌یی شود که هر یک منافع بخشی را نمایندگی می‌کنند. نمی‌توان تصمیمات یک فرد را جایگزین یک شورا کرد 
وی با تأکید بر این که در فرآیند سیاست گذاری عمومی هر یک از وزارتخانه‌ها منافع بخشی را نمایندگی می‌کنند، توضیح داد: دستگاه‌ها و وزارت خانه‌های دولت همچون وزارت کشاورزی با وزارت بازرگانی تضاد منافع دارند، این تضادها بازتاب تضاد منافع در کشور هستند و هنگامی که وارد شوراهای تصمیم‌گیری می‌شوند، می‌توان به یک تصمیم جمعی رسید. 
وی افزود: هنگامی که شوراها را حذف می کنیم و جایگاه آن ها را تنزل می دهیم، قطعا در کنار یک تصمیم درست، تصمیمات غلط متعددی نیز گرفته خواهد شد. 

ارزشمندی شوراهای عالی تصمیم گیری
میر حسین موسوی با تأکید بر ارزشمندی شوراهای عالی تصمیم گیری تصریح کرد: نمی‌توان تصمیمات یک فرد را جایگزین شورای پول و اعتبار کرد. جای سازمان مدیریت وبرنامه ریزی را با چیز دیگری نمی‌توانیم پر کنیم و صرف این که بگوئیم برخی کارشناسان این نهاد سکه می‌گرفتند و بودجه را تخصیص می‌دادند، نمی‌تواند دلیلی برای حذف یک شبه‌ی سازمانی که حاصل 60 سال تجربه و دانایی کشور است باشد. تنوع طیف سیاسی منتقدان سیاست‌های جاری نشان دهنده انگیزه‌های غیر جناحی است
 نخست وزیر دهه نخست انقلاب اسلامی تأکید کرد: مسئله امروز کشور ما فراتر از مسائل جناحی و در واقع خدشه 
دار شدن مسیر تصمیم‌سازی و سیاست‌ گذاری عقلانی است.

دغدغه بسیاری از انتقادات نه انگیزه‌های جناحی بلکه انگیزه‌های معطوف به عقلانیت تصمیم گیری و سیاست گذاری است
وی با اشاره دیدگاه‌های منتقدانه آقایان دکتر سبحانی و دکتر توکلی در نقد لایحه‌ هدفمند کردن یارانه‌ها افزود: نوع طیف سیاسی منتقدان سیاست‌های جاری خود نشان دهنده‌ آن است که دغدغه بسیاری از انتقادات نه انگیزه‌های جناحی بلکه انگیزه‌های معطوف به عقلانیت تصمیم گیری و سیاست گذاری است. 
موسوی ادامه داد: از دولت انتظار داریم تا به بحث‌ها و نقدهای کارشناسی در سطح ملی اهمیت دهد و احتمال بدهد که در میان منتقدانش دلسوزانی وجود دارد.نخست وزیر دهه‌ی نخست انقلاب اسلامی با اشاره‌ پیش بینی و اظهار نگرانی برخی از منتقدان مبنی بر احتمال وقوع آشوب و تبعات امنیتی این لایحه، گفت: من حتی این ظن را دارم که نکند عده‌ای دانسته‌اند که چه اقدامی می‌تواند باعث شود موقعیت ما در برابر جهانی که خصمانه نگاه می کند تضعیف گردد. وی با تأکید بر درستی تلاش برای هدفمند کردن یارانه‌ها، نسبت به تبعات شتاب زدگی در این لایحه هشدار داد.
هر فردی که می‌خواهد بیاید باید در کلام خود این تعهد را داشته باشد که کشور را در مسیر عقلانی هدایت کند‌
موسوی با اشاره به انتخابات پیش رو گفت: هر فردی که می‌خواهد بیاید باید در کلام خود این تعهد را داشته باشد که کشور را در مسیر عقلانی هدایت کند‌. وی با اشاره به جنگ‌های تعرفه‌ای آمریکا و ژاپن و آمریکا و اروپا گفت: در حالی که مهد سرمایه‌داری دنیا به عنوان عضو سازمان تجارت جهانی برای خود مرزهای تعرفه‌ای جدی‌ای تعریف می‌کند، ما امروز در ایران مرز تعرفه‌ای نداریم، به طوری که نه تنها انواع کالاهای چینی بلکه حتی کانگورو و انواع حیوانات آفریقایی را نیز می‌توان در بازارهای ایران خریداری کرد.میرحسین موسوی با انتقاد از سیاست‌های تعرفه‌ای جاری، واردات میوه و چای به طور مثال گفت: گویی که اگر کاشف السلطنه چای در دوران قاجار را به ایران آورده است، ما می‌خواهیم آن را ریشه کن کنیم. مهندس موسوی رهاسازی و یله‌سازی را متفاوت از آزادسازی اقتصادی عنوان کرد و گفت: این دو مقوله متفاوت است. 
وی افزود: وقتی صحبت از کالاهای وارداتی می شود که دل همه به درد می‌آید تاثیرات مهم مختلف فرهنگی، سیاسی و اقتصادی پشت آن وجود دارد که متأسفانه معمولاً مورد غفلت قرار می‌گیرند. 

معتقدم که در تصمیم گیری‌ها از عقل جمعی و کارشناسان استفاده نمی‌شود
وی به معنای اقتصادی واردات اشاره کرد و گفت: در کشوری که مرزهای آن باز است، صادر کننده بیگانه دیگر تنها به فروش کالاهایش در ایران بسنده نمی‌کند بلکه با کارخانه‌دار اصیل ایرانی بحث می‌کند که چرا تولید می کند، او می‌تواند با واردات کالای خارجی سود بیشتری کسب کند.وی افزود: من نمی گویم که حسن نیت نیست اما معتقدم که در تصمیم گیری‌ها از عقل جمعی و کارشناسان استفاده نمی‌شود. 
موسوی با بیان این که کارشناسان دشمن مسوولان نیستند، گفت:در صورتی که در تصمیم گیری‌ها از عقلانیت جمعی استفاده کنیم، یقیناً می‌توانیم راه حل‌هایی برای رهایی از بحران‌های پیش روی کشور بیابیم. 
موسوی خاطر نشان کرد: از کنار 10 هزار مدیری که حاصل گفتمان انقلاب هستند نباید به سادگی گذشت. 
وی یادآور شد: همچنان که سرداران دفاع مقدس همچون شهید باکری زائیده گفتمان انقلاب بودند، بخشی از مدیریت کشور حاصل شرایط و گفتمانی تکرار ناپذیرند. وی با انتقاد از تخریب 80 تا 90 درصدی بدنه مدیریتی کشور تأکید کرد: در وضع كنوني ما به استفاده از اين ظرفيت عظيم نيازمندتر از هر زمان ديگر هستيم.

سرمایه گذار خارجی دیوانه نیست که با این شرایط در کشور سرمایه گذاری کند
وی تأکید کرد: در وضع کنونی حتی اگر همه نوع سرمایه‌ای در کشور وجود داشت و حتی اگر فراوانی نیروی انسانی در کشور وجود می‌داشت و مدیریت کشور 100 برابر قوی‌تر بود، باید این نسل را حفظ می‌کردیم.  جذب سرمایه گذاری خارجی نیاز به ثبات مدیریت دارد .میرحسین موسوی جذب سرمایه خارجی را در صورتی امکان پذیر عنوان کرد که حداقل مدیریت سازمان‌هایی مانند بانک مرکزی تثبیت شود و در عرض سه سال سه مدیر عوض نشود. وی افزود: سرمایه گذار خارجی دیوانه نیست که با این شرایط در کشور سرمایه گذاری کند. اگر هم سرمایه گذاری می‌آید تنها برای غارت است تا در مدت سه چهار ماهه غارت کند و برود. 
وی اظهار امیدواری کرد تا دولت برای خدمت به نظام جمهوری اسلامی سازمان برنامه و شوراها را احیا کند نه آنکه به رغم اصرار مجلس و مجمع تشخیص مصلحت نظام هنوز شوراهای عالی کشور در محاق تعطیلی باشند. 
وی این پرسش را مطرح کرد که چه ایرادی دارد اگر دولت به مصلحت کشور فکر می‌کند کمی مکث کند و بگوید در اینجا اشتباه شده و باید تصحیح شود؟ 
وی با اشاره به آقایان خاتمی و کروبی گفت: من به هر دوی این بزرگوار ارادت دارم و ارزش کار آنها را می دانم و قدر زحماتی که برای انقلاب کشیده اند را می‌دانم. وی با اشاره به صحبت‌های نمایندگان مجلس در این جلسه گفت: تک تک این صحبت‌ها برای من اهمیت دارد و درباره آن ها فکر می‌کنم.








سنگینی فضای بدبینی باعث می شود جنبه های مثبت انقلاب اسلامی مخدوش شود
نخست وزیر دوران دفاع مقدس با اشاره به سی امین سالگرد انقلاب اسلامی و ایام الله 22 بهمن اظهار داشت: این طبیعی است که ملت به این مساله حساسیت داشته باشد که در این 30 سال چه کارهایی صورت گرفته است؟ میرحسین موسوی با بیان این که سنگینی فضای بدبینی باعث می شود جنبه های مثبت انقلاب اسلامی مخدوش شود تاکید کرد: لازم است در کنار نقدهای مشفقانه ای که نسبت به وضع موجود داریم روحیه خوش بینی را نیز حفظ کنیم، البته نه خیال پردازانه بلکه واقعی. 
نخست وزیر دوران دفاع مقدس با اشاره به جمع جوان دانشجوگفت: خیلی از دوستانی که در این جمع هستند اوایل انقلاب را تجربه نکرده اند. اما مهمتر آن است که قبل از انقلاب را هم ندیده اند.اگر فضای قبل از انقلاب را باز کنیم خواهیم دید قدمی که به خاطر انقلاب برداشته شده ، آن چنان تاثیرگذار و اثرات آن دراز مدت است که جایی برای نا امیدی نمی گذارد. مهمترین عامل این امید به تغییر فضای فساد و خفقان و خو گرفتن مردم به استبداد دوران قبل از انقلاب برمی گردد. 

قبل از انقلاب سرها رو به زمین خم بود و کسی جرات نگاه به چشمان دیگری نداشت
وی افزود: قبل از انقلاب سرها رو به زمین خم بود و کسی جرات نگاه به چشمان دیگری نداشت. ما ملتی بودیم که به دلیل سلسله های طولانی سلاطین و رژیم های شاهنشاهی به استبداد خو گرفته بودیم. در دوره قاجار و پهلوی وابستگی هم به این مصائب اضافه شد. وقتی انقلاب پیروز شد حدود 60 هزار مستشار خارجی در ایران بودند و در مهمترین سازمان های کشور حضور داشتند و جهت می دادند. ارتش ، نیروی هوایی ، سیستم اداری ، صنعت و تمام اقتصاد ایران به نوعی در دسترس این افراد بود. حتی سیاست خارجی ما متاثر از قدرت های جهان بود. ظاهرا در خلیج فارس قدرت نمایی می کردیم اما در جهت اهداف قدرت ها بود. ممکن است تصور کنیم رژیم شاهنشاهی فروپاشید و مسئله تمام شد، اما مسئله مهمتر از اینها بود چرا که مشروعیت نظام شاهنشاهی از طریق علایم زبانی، نمادها، ادبیات و فرهنگ عمومی در طول تاریخ این سرزمین بازتولید می شد. 

 انقلاب تقریبا تمام این نهاد ها و علائم و نشانه های طاغوت را عوض کرد
مهندس موسوی تاکید کرد: نکته مهم آن است که انقلاب تقریبا تمام این نهاد ها و علائم و نشانه های طاغوت را عوض کرد به نحوی که امکان بازگشت و باز تولید مشروعیت رژیم قبل وجود نداشت. علیرغم فعالیت هایی که در سطح جهان علیه انقلاب انجام شد مانند کودتا، فشارها، ظهورگروه های تخریبی و بعد هم جنگ تحمیلی و مشکلات اقتصادی با این حال امکان بازگشت به آن فضا از بین رفت و این خود یکی از بزرگترین فرصت هایی است که در اختیار ملت ما گذاشته شد. 
وی یادآور شد : این پرسش که آیا ما از این فرصت خوب استفاده کردیم یا نه؟ محل نقد و بررسی است اما مشکلاتی که ممکن است ما را احاطه کرده باشد نباید مانع دیدن دستاوردهای کلان انقلاب شود.
 وی مطرح شدن اسلام را به عنوان راه حلی برای برطرف کردن مشکلات ملی عنوان کرد و گفت: دلیل بقای انقلاب اسلامی در ایران این بود که عملا حل برخی مسائل ریشه ای جز از راه اسلام امکان‌پذیر نبود. کشور همه راه ها را بعد از جنگ با روسیه ، دوران مشروطه ، دوره رضاخان و محمدرضا پهلوی رفته بود و آخرین راه تحول در کشور برگشت به اسلام بود. در اینجا اسلام نه تنهاهدفی توحیدی و اعتقادی بلکه به عنوان راه حل مسائل ملی ما نیز مطرح است. هر راه حلی غیر از اسلام دردورنمای برگشت به دیکتاتوری ، وابستگی ، تفرقه در بین ملت ، تجزیه قومی و مانند اینها قابل تصور است. پس باید توجه داشت که با توجه به نقدهای مشفقانه ای که مطرح است به جنبه های مثبت هم نگاه کنیم و امیدوار باشیم. 
به نظر من به گفتمان انقلاب کم توجهی شده است
آخرین نخست وزیر ایران با اشاره به نقش مردم در اوایل انقلاب گفت: به نظر من به گفتمان انقلاب کم توجهی شده است. این گفتمان برآمده از تلاش 200 ساله یک ملت است که در ادبیات و تاریخ دو قرن گذشته این سرزمین ریشه دارد و این گفتمان را نباید دست کم گرفت بنابراین باید توجه داشت نقدی که امروز نسبت به آن دوره می شود نقد یک گفتمان 200 ساله است و از این زاویه اگر نقدها را از جنبه جناحی فراتر ببریم اثرات بهتری می گیریم. 
نخست وزیر دوران دفاع مقدس درباره نقدهایی که به دولت وقت می شود، گفت: یکی از بحث هایی که در مورد آن دولت مطرح می شود مسئله «دولت سالاری» است که اگر این نقد را بپذیریم باید بگوییم انقلاب اسلامی و حتی خود امام(ره) هم دولت سالار بوده است در حالیکه اصلا اینگونه نبود بلکه باید شرایط آن گفتمان را در نظر گرفت ضمن اینکه فهم شرایط جنگ و اهدافی که مردم به خاطر آن انقلاب کردند به ما کمک می کند تا آن فضا را درک کرده و نقد منصفانه ای نسبت به آن دوران داشته باشیم. 

خیلی ابتدایی است که فکر کنیم که هرچه در زمان جنگ به کار گرفته می شد در شرایط غیر جنگ هم می تواند به کار گرفته شود
میرحسین موسوی با طرح اشتباه گرفتن دو زمان با هم تصریح کرد: شرایط جنگ قطعا با شرایط غیر جنگ متفاوت است و خیلی ابتدایی است که فکر کنیم که هرچه در زمان جنگ به کار گرفته می شد در شرایط غیر جنگ هم می تواند به کار گرفته شود .وی خاطرنشان ساخت: ما به واکاوی دهه اول انقلاب ، شناخت موفقیت ها و ضعف های انقلاب ، استفاده از پتانسیل دهه اول و نیروهایی که در آن فضا قرار داشتند، نیاز داریم. 
مهندس موسوی یادآور شد: فضای امروز کشور نیز فضای عقیمی نیست و نیروی جوانی دارد که جهان را بهتر می شناسد و درک قوی نسبت به مسائل داردو نمی توان این دو نسل را با هم جایگزین کرد بلکه باید مکمل هم و در کنار هم باشند. در واقع همانطور که نیروی مدیریت کشور می تواند رو به سمت تحول و نزدیک به نسل معاصر باشد در عین حال نظام نباید تجربیات گذشته خود را از یاد ببردو باید تمهیدی بیاندیشد تا از سرمایه های انقلاب هم استفاده کند.حذف یکپارچه مدیریتی که تجربه سنگینی را از سر گذرانده جبران ناپذیر است البته نشاندن نسل جدید در کنار نسل قدیم و وارد نمودن آنها به صورت تدریجی کار درست و عاقلانه ی است که در همه سطوح چه در مسائل سیاسی و چه در مسائل اقتصادی می توان لحاظ کرد.

ما برای هر طرح کلان و مهمی که بخواهد در مملکت تحول ایجاد کند باید برنامه داشته باشیم
مهندس میرحسین موسوی در بخش دیگری از سخنان خود با اشاره به طرح تحول اقتصادی، گفت:ما برای هر طرح کلان و مهمی که بخواهد در مملکت تحول ایجاد کند باید برنامه داشته باشیم. چراکه فقط یک بار برای این کارها فرصت داریم و باید برای طرح هایی که آثار و مشکلاتی برای اقشار ضعیف دارد از نیروی کارشناسی کشور استفاده شود. 
وی تصریح کرد:لایحه تحول اقتصادی که به مجلس تقدیم شده، بسیار وسیع تر از سیاست تعدیلی است که بعد از جنگ مطرح شد و چنانکه دیدیم آثار و عواقبی داشت. برای همین با توجه به آن تجربه باید نسبت به این موضوع مراقبت بیشتر و حساسیت بیشتری به خرج داده می شد. در این مورد هرچه دایره استفاده از نظرات کارشناسان و افراد دلسوز وسیع تر باشد، نتایج بهتری به دست می آید. نباید با تخصیص منابع کمیاب به طرح هایی که به صورت دراز مدت در کشور اثر گذارند، برای کسب محبوبیت یا رضایت آنی استفاده شود.



یکی از دلایل اصلی رشد فساد به کارگیری منابع کمیاب در خدمت اهداف کوتاه مدت و روزمره است
یکی از دلایل اصلی رشد فساد به کارگیری منابع کمیاب در خدمت اهداف کوتاه مدت و روزمره است. هرچقدر منابع کمیاب در خدمت اهداف راهبردی تری قرار گیرد نتایج بهتری حاصل می شود. این، خود، فساد را کم می کند. فساد را با شناسایی دو سه فاسد و مچ گیری ازآنها نمی توان از بین برد بلکه باید زمینه های جرم خیزی و فساد محو شود اگر زمینه ها وسیع باشد، مبارزه با افراد فاسد اثرگذار نخواهد بود و شاید هم شیوع فساد را بیشتر کند. یعنی به مردم تلقین کند که همه جا را فساد گرفته و کاری نمی توان کرد. 
مهندس موسوی افزود: مسئله اصلی نفس اجرا شدن این لایحه است که به نظرمن با اصل 43و 44 قانون اساسی، و با نقشی که درحکومت اسلامی برای خدمت به قشرهای مختلف مردم تعیین شده است و با گفته ها و شنیده های حضرت امام(ره) و رهبری سازگاری ندارد. 

باید نگاه واقع گرایانه نسبت به جهان داشته باشیم
وی در بخش دیگری از سخنان خود با اشاره به خطوط راهنمای کشور در زمینه سیاست خارجی از اعتقادات ، ایدئولوژی و تجربیات تاریخی چند صد ساله کشور به عنوان اصول سیاست خارجی یاد و در عین حال تاکید کرد: ما باید نگاه واقع گرایانه نسبت به جهان داشته باشیم. در دید واقع گرایانه، ما دچار توهم نمی شویم، حد آرمان ها را می شناسیم و در حدی که می توان آنها را به کار گرفت، منافع ملی و حیاتی خودمان را تعریف می کنیم. آن چیزی که امروز واقعا نیازمندیم این است که با تکیه بر اصولی که از قانون اساسی و خط امام(ره) بر می آید نگاه واقع گرایانه نسبت به جهان داشته باشیم و بر اساس آن مسائل خودمان را پیش ببریم نه اینکه آرزو ها را به جای واقعیت های بیرونی بگذاریم. گرچه این آرزو در جای خود می تواند به ما انگیزه حرکت دهد. 

کسی می تواند چانه زنی کند که قدرت داشته باشد
نخست وزیر دوران دفاع مقدس تاکید کرد:البته در مسائل جهانی چانه زنی اهمیت دارد. اما کسی می تواند چانه زنی کند که قدرت داشته باشد و برای همین باید قدرت منطقه ای کشور را در جهان اسلام و در سطح جهان بالاتر ببریم. قاعدتا بخشی از آن از طریق نیروی نظامی است و بخشی نیز از طریق پیشرفت های اقتصادی و سیاسی و تکنولوژیک.البته باید توجه داشت که بخشی از این قدرت از طریق یافتن دوستان و متحدان مناسب در سطح جهان تحقق می پذیرد و این محل سوال است که ما چرا نمی توانیم در سطح منطقه و جهان اسلام جز اندکی دوستان دائم داشته باشیم که بتوانیم با دست پر با رقبا و کسانی که با ما وضعیت خصمانه ای دارند روبرو شویم. پایبندی به اصول و ارزشهای انقلاب اسلامی نباید با ماجراجویی و حادثه جویی در سطح جهان مخلوط شود. این دو موضوع با یکدیگر تفاوت دارد. پایبندی به این اصول با ایجاد حادثه های غیر لازم واقعا سازگاری ندارد. اگر تمام این موارد را کنار هم قرار دهیم آنوقت به دستمان می آید که از چه چیزی دفاع کنیم؟ با چه کسی متحد شویم؟ دنبال چه هدفی باشیم و پیش برویم؟ بله، به اعتماد سازی در جهان احتیاج داریم.اما این اعتماد سازی باید با دستان پر صورت گیرد و باید دقت شود که سیاست های خارجی ما در خدمت منافع ملی مان باشد و صرفا برای مصرف سیاست های روزانه داخلی نباشد

یکی از مولفه هاي موثر در سياست خارجي پیشرفتهای تکنولوژیک است
مهندس موسوي با يادآوري مجدد اين مساله که یکی از مولفه هاي موثر در سياست خارجي پیشرفتهای تکنولوژیک است تاکيد کرد: مشکلاتی که در زمینه سیاست خارجی، ناشی از عوامل گوناگون، پیدا می کنیم، نباید به پيشرفت تکنولوژيک ما لطمه بزند. ما نبايد از یاد ببریم که در دنیای معاصر مجبور هستیم خودمان را از هرجهت، چه از نظر اقتصادی، تکنولوژیک، و ... قوی کنیم. در اين زمينه رقابت شديدي در جهان معاصر وجود دارد. 
ميرحسين موسوي تغییر دولت ها در برقراري روابط کشورها با جهان را بسيار کم اثر دانست و با اشاره به استراتژي امنيت ملي کشورهاي مختلف در اين زمينه، گفت:‌ این خودش یک نوع واقع بینی است که ما وقتی مثلا با کشوری مثل امریکا روبرو می شویم، فکر نکنیم با تغییررییس جمهور در منافع ملی آنها تغییری ایجاد می شود یا دچاردگرگونی می شوند. البته تصور اینکه این نوع تغییرات هیچ نوع تاثیری ندارد هم نابجاست. وي لزوم اتخاذ سياست‌هاي محتاطانه در برخورد با کشورهای بزرگ و تعهد برای حفظ و صیانت از منافع ملي را شاه کليد برقراري ارتباط با ديگر کشورها دانست و گفت: ‌اگر در سيستم مديريت کشوري تغییراتي ایجاد شد و یا زمینه ای براي تغيير به وجود آمد یا حتی ادعای تغییری شد، بايد بتوانیم از این موضوع نهایت استفاده را ببریم. در موقعیت هایی که شرایط عوض شده است دچار تعصب های دیرینه بودن یا یک حرف را تکرار کردن می تواند بسیار خسارت بار باشد. 

فقر و مشکلات فرهنگي قرین يکديگرند و اصولا توسعه سیاسی در جامعه ما منفک از توسعه اقتصادی و بالابردن سطح زندگی افراد مستضعف نيست
آخرين نخست وزير جمهوري اسلامي در بخش ديگري از سخنان خود بسیاری از رفتارهایی که خلاف شئون فرهنگی و کرامت و آزادی انسان ها ست را ناشی از جبر نان و فقر در جامعه دانست و گفت: فقر و مشکلات فرهنگي قرین يکديگرند و اصولا توسعه سیاسی در جامعه ما منفک از توسعه اقتصادی و بالابردن سطح زندگی افراد مستضعف نيست. وي مشکلات جامعه در سير زندگي روزمره نظير کاهش سطح درآمد يا افزايش تورم، بالارفتن هزينه هاي درمان، مشکلات مسکن و سطح پايين حقوق در کشور را نافي توسعه آزادی و توسعه سیاسی دانست و گفت: خدای نکرده اگر کارد به استخوان اقشار مستضعف برسد ممکن است زمینه برای استفاده از راه حل های خشن فراهم شود. لازم است توسعه اقتصادي و توسعه سياسي در کنار يکديگر مطرح شود و این همان چیزی است که ما به آن اعتقاد داشته ایم. 
وي تاکيد کرد : مساله عدالت و مساله آزادی را باید توامان با يکدیگر دید و با يکدیگر دنبال کرد و اصولا اين‌ها را باید از يکدیگر جدایی ناپذیر تلقی نمود. ميرحسين موسوي قشرهای مستضعفی که اکثریت جامعه را تشکیل می دهند از مهمترين حاميان انقلاب و حافظان نظام دانست و گفت: اگر قشرهای متوسط و پایین جامعه لمس کنند و اين موضوع برایشان جا بيافتد که حکومت متوجه منافع آنهاست، و اين اقشار احساس کنند حق و حقوق آنها پایمال نمي‌شود و احساس کنند که حقوقشان احیا مي‌شود، آن قشر مهمترین مدافع انقلاب خواهند بود و خودشان مهمترین مدافع آزادی ها خواهند شد. 

توزيع صدقه و منت گذاشتن بر سر مردم راهی اشتباه است
وي توزيع صدقه و منت گذاشتن بر سر مردم را راهی اشتباه در اين زمينه دانست و گفت: صرف اينکه عده اي ثروتمند بشوند منجر به دفاع از انقلاب و نظام نخواهد شد اما همین که اقشار کم درآمد احساس کنند نظام، صادقانه در جهت منافع آنها حرکت می کند، باعث بسیج نیروها در پشت سر انقلاب می شود و معجزاتی از این بسیج شدن مردم می توانیم ببینیم که قابل قیاس با هیچ چیز دیگری نیست. 
وی به بیان خاطره ای در این زمینه پرداخت و گفت: در طول زمان دفاع مقدس که مردم به جبهه ها کمک می کردند. حسابی داده شده بود که مردم به آن پول واریز می نمودند. همچنین خانواده ها، بخصوص اقشار مستضعف برای مثال در دهات و شهرستانها، طلاهای خود را به جبهه ها هدیه می دادند. گزارش این موضوع به صورت روزانه به من می رسید. یک روز گفتند که می خواهیم طلاها را درتابلوهایی به نمایش بگذاریم که وزرا، مسئولین و سایر اقشار مردم با دیدن آن روحیه پیدا کنند. چندین صفحه بزرگ مخصوص این کار تهیه شد که بخشی از آن را هم به دولت آوردند. بنده متذکر این موضوع شدم و بقیه دوستان هم توجه ویژه ای نمودند. در تمام اشیایی که مردم هدیه داده بودند نمی توانستید یک گردنبند قیمتی پیدا کنید. همه آنها از طلاهای ارزان قیمتی بود که مثلا معلوم بود از گوش بچه خود باز کرده اند یا از گردن خود در آورده اند یا مثلا تمام دارایی فرد بوده است که هدیه کرده به جنگ که من این را بارها گفتم. نکته مهم این بود که این طلاها ارزش مادی زیادی در مقابل هزینه های جنگ نداشت. تدارکی دیده شد که این اشیا را نگاه دارند که اگر موزه جنگی برپا شد نمایش داده شود که مردم ببینند. من یقین دارم خانواده هایی که این طلاها را داده بودند فرزندشان هم در جنگ حضور داشته است. یعنی این آخرین چیزهایی بوده که می توانستند بدهند. 

رویکرد به اقشار مستضعف  بزرگترین سرمایه برای توسعه کشور
وی رویکرد به اقشار مستضعف را بزرگترین سرمایه برای توسعه کشور دانست و در پایان خاطر نشان ساخت: قصد بنده در این دوره این بود که به دلیل ورود به دهه چهارم انقلاب درباره دهه اول به صحبت بپردازم، بلکه موثر واقع شود و باید همه دعا کنیم بتوانیم وظیفه خود را در حد توان به انجام رسانیم. 
گفتنی است پیش از سخنان مهندس موسوی، تعدادی از نمایندگان دانشجویان به طرح دیدگاه های خود پرداختند. 

























 این حضور را در تناقض با فعالیت‌های بقیه دوستان نمی‌بینم. موسوی بیان کرد: من هم به آقای خاتمی و هم به آقای کروبی ارادت دارم و خودم را از دوستان آنها می‌دانم و از قدیم‌‌ها هم کار کرده‌ایم. 
چند صدایی بودن را مفید می‌دانم
موسوی با اشاره به حضور کاندیداهای مختلف در عرصه‌ی انتخابات خاطرنشان کرد: این چند صدایی بودن را مفید می‌دانم، چرا که معتقدم هر کدام ظرفیت‌هایی را برای کشور ایجاد می‌کند. در انتخابات اخیر مجلس، در برخی مناطق شرکت‌کنندگان در انتخابات به شکل غیرقابل قبولی، تنزل یافته بود و اگر می‌خواهیم این مساله تکرار نشود، در این مرحله از صداهای گوناگون استقبال کنیم.

به دنبال یک گفتمان ویژه هستم و این هم منبعث از فضای اول انقلاب اسلامی است
نخست‌وزیر دوران دفاع مقدس اظهار کرد: من به دنبال یک گفتمان ویژه هستم و این هم منبعث از فضای اول انقلاب اسلامی است. به نظر من امروز بیش از گذشته باید نگران وحدت جامعه باشیم و باید کاری کنیم که صرف‌نظر از مبارزات سیاسی، صفوف مردم را شقه شقه نکنیم. 
موسوی با اشاره به تاکید امام خمینی(ره) بر وحدت در جامعه افزود: در کمتر سخنرانی از حضرت امام (ره)‌ می‌بینیم که ایشان از وحدت در جامعه صحبت نکرده باشند، ولی متاسفانه در سال‌های اخیر بیش از اندازه فضای سیاسی کم اعتنا به این وحدت مردم بوده است که این می‌تواند خطرآفرین باشد.نخست‌وزیر دوران دفاع مقدس در ادامه با بیان اینکه در نظامی که انتخابات را مهم می‌داند باید انتظار داشت که دولت‌های مختلفی با دیدگاه‌های مختلف بر سر کار بیایند، تاکید کرد: اگر قواعد حاکم بر نظام خوب حفظ شود نباید بیمی از این داشت که جناح‌های مختلف جایگزین یکدیگر شوند.موسوی در قسمتی دیگر از سخنان خود گفت: هر گفتمانی دافعه و جاذبه ای دارد و بنده به گفتمان انقلاب معتقدم و با بازخوانی آن با توجه به شرایط زمانی و مکانی آن را مطرح می کنم و طبیعی است که در سطح جامعه توجهی به شیوه طرح این موضوع وجود داشته باشد.
قشر وسیعی از مدیران خوب کشور در جناح های مختلف حاضرند با هر دولتی که برای کشور خدمت کند کار کنند
وی با بیان این که قشر وسیعی از مدیران خوب کشور در جناح های مختلف حاضرند با هر دولتی که برای کشور خدمت کند کار کنند. تاکید کرد: متاسفانه ما این حقیقت را ندیده گرفته‌ایم و با تضعیف نیروی انسانی کارآمد و مدیران با تجربه، کشور را فقیرتر کرده ایم و فقر از نظر نیروی انسانی مهمتر از فقر مالی است.
موسوی با اشاره به اینکه مردم خیلی مثل تشکیلات و جناح‌ها خود را در کلیشه‌ها حبس نمی‌کنند گفت: مردم در یک جمله هم از ایستادگی در مقابل قدرت‌های زورگو ممکن است تعریف کنند و هم از آزادی‌های اساسی دفاع کنند و از دخالت در امور شخصی مردم تبری بجویند.
موسوی اضافه کرد: مردم عادی کشور ما می دانند که ایستادگی در مقابل سیل عظیم تغییرات فرهنگی و رسانه‌ای که در جهان راه افتاده غیرممکن است در عین حال معتقد به یله کردن همه امور و تسلیم در مقابل هر تغییری نیستند. آنها با عقل جمعی خود می‌دانند که در این گونه موارد آنچه موثر است مدیریت این تغییرات در جهت منافع ملی و ارزش‌های اسلامی است.

احساس خطر از دور زدن‌های واضح قوانین يكي از دلايل ورود به صحنه
موسوی، یکی از دلایل ورود خود به صحنه گفت‌وگو در عرصه عمومی را احساس خطر از دور زدن‌های واضح قوانین دانست و گفت: به نظر بنده اهمیت این مساله از هر مشکل دیگر بیشتر است. اگر قرار است آنچه مجلس تصویب می‌کند و به صورت قانون در می‌آید یا مجمع در چارچوب اختیارات و وظایف خود، تصویب و ابلاغ می کند، اجرا نشود و این رویه شود بعد از مدتی چه چیزی از نظام جمهوری اسلامی و قانون اساسی می‌ماند. 
در ادامه‌ این جلسه از مهندس موسوی درباره نقش زنان در جامعه و اینکه چطور می‌شود به گونه‌ای برنامه‌ریزی کرد که یک عرصه‌ی باز و پویا برای فعالیت زنان در جامعه ایجاد شود؟ سوال شد. وی در این رابطه پاسخ داد: شکی نیست که از نظر آماری و فراوانی زنان تحصیل‌کرده، نسبت به قبل از انقلاب تغییرات وسیعی داشته‌ایم و می‌توانیم نمونه‌ این مساله را در ترکیب دانشجویان مشاهده کنیم. در این زمینه تحول وسیعی را شاهدیم ولی زنان متناسب با این تحول در سطح عمومی کشور حضور پیدا نکرده‌اند و باید این مساله شکافته شود تا معلوم شود که چه دلایلی در این زمینه وجود دارد.
به گزارش خبرنگار قلم نیوز، نخست‌وزیر دوران دفاع مقدس با بیان اینکه موانع اولیه‌ای که می‌توانست از نظر قانونی جلوی پیشرفت زنان را بگیرد رفع شده است، تصریح کرد: امروزه اگر از کسی بپرسیم که آیا یک زن می‌تواند وزیر باشد؟ قطعا می‌گوید بله، ولی عملا می‌بینیم که چنین اتفاقی نمی‌افتد. در این زمینه باید جامعه را از نظر هنجاری مورد مطالعه قرار دهیم و تصور جامعه را از نقش زنان متحول کنیم.

نقش زنان در احیای جایگاه‌ خود
موسوی بر نقش زنان در احیای جایگاه‌ خود در جامعه تاکید کرد و گفت: اگر جامعه‌ زنان کشور این تصور را نداشته باشند که باید در موقعیت‌های حساس‌تر حضور یابند، هیچ منعی هم که نباشد باز هم شاهد حضور موثر آنها نخواهیم بود. 
وی با اشاره به مشارکت زنان برای رای دادن در انتخابات اظهار کرد: رویه‌ای ایجاد شده است که خانم‌ها در چنین عرصه‌هایی حضور داشته باشند. در بحث شوراها نیز شاهد حضور این قشر هستیم و در این زمینه هیچ‌گاه هم با مانعی روبه‌رو نشده‌اند و این نشان می‌دهد در جاهایی که تصور مثبتی باشد، بدون اینکه مانعی باشد زنان حاضر می‌شوند.

به نسبت فراوانی زنان تحصیل‌کرده و توانا، نقش آنان را در جامعه شاهد نیستیم
رییس فرهنگستان هنر با تاکید بر اینکه به نسبت فراوانی زنان تحصیل‌کرده و توانا، نقش آنان را در جامعه شاهد نیستیم خاطرنشان کرد: دلیل این مساله بیشتر از آنکه به تصمیم‌گیری سیاستمداران مربوط شود به تصور جامعه از نقش زنان بر می‌گردد. در تحول جامعه در این زمینه، ‌هم دولت‌ها نقش دارند و هم جامعه‌ زنان باید در این زمینه فعال شوند و نقش خود را در جامعه بازتعریف کنند. این مساله موجب می‌شود که برخی بداخلاقی‌ها در جامعه نیز از بین برود؛ یعنی اگر نقش زنان در جامعه به درستی دیده شود می‌تواند بسیاری از این بداخلاقی‌ها را حل کند. بعضا گفته می‌شود که کشیده شدن زنان به عرصه‌های جدی می‌تواند تاثیرات منفی داشته باشد، ولی من برعکس، معتقدم جدی شدن نقش خانم‌ها می‌تواند مشکلات فرهنگی ما را حل کند. وی تاکید کرد: در رابطه با شرکت خانم‌ها در سطوح مدیریتی هیچ‌گاه منع قانونی وجود ندارد اما موانع هنجاری هنوز وجود دارد که باید حل شود.
موسوی در پایان با تاکید بر لزوم دفاع از حق و ارزش‌ها به دانشجویان توصیه کرد: از ارزش‌ها و آنچه حق است، دفاع و به مصلحت کشور توجه کنید و خیلی صریح در مقابل کژی‌ها و باطل واکنش نشان دهید. این کار ممکن است در کوتاه مدت به ضرر این جناح و آن جناح باشد ولی در درازمدت به نفع همه ملت‌ خواهد بود.







بسم الله الرحمن الرحیم
برادر عزیز جناب حجت الاسلام و المسلمین سید محمد خاتمی

با سلام، پیام دلسوزانه شما را مطالعه کردم و از اظهار لطفی که به این فرزند کوچک مردم و دوست قدیمی خود نموده بودید، منفعل شدم. برای سال‌ها به عنوان یک شهروند از این‌که شخصیت عزیزی چون شما ریاست این جمهوری را بر عهده گرفته است، لذت می‌بردم و به آن افتخار می‌کردم؛ زمانی که نسل نوخاسته تلالو آرمان‌های خود را در آن چهره ملاقات می‌کرد و به هیجان می‌آمد، به همراه آنان خود را جوان می‌دیدم. این احساس همچنان که هنوز با آنان باقیمانده است، با اینجانب نیز هست و ذخیره‌ای است برای اسلام و انقلاب و سعادتی که مردم ما به راستی مستحق آنند.
بسیار تاسف خورده‌ام که مخالفان چگونه می‌توانند نقشی را که در بزنگاهی خطیر از انقلاب اسلامی برای اصلاح‌طلبی بر عهده گرفتید، نبینند و یا موافقان با امید افزایش مطالبات از تاکید بر دست‌آوردهای بزرگی که داشته‌اید چشم‌پوشی کنند، تا جایی که فضا برای غفلت از آنها باز شود؛ غفلت نه فقط از کامیابی‌های دوران‌سازی که درکشان به مرور زمان و یا نگاه‌های عمیق نیاز دارد که حتی حقیقت روشنی چون نقش دولت شما در انشای پیشرفت‌های به‌دست آمده در زمینه انرژی هسته‌ای و یا ارتقای موقعیت جهانی نظام وکشور.
خود می‌دانید که اینجانب چون شما، راه درست را اصلاحات همراه بازگشت به اصول، و نیز پیرایش و نوزایی در این مسیر تلقی می‌کنم و اگر مختصات زمانه ایجاب نمی‌کرد، برای تداوم این طریق کسی را مناسب‌تر از پایه‌گذار آن نمی‌دانستم. همچنین و همان‌گونه که در ملاقات حضوری عرض کردم دقت و صحت برآوردی که از این مختصات دارم را برگشت‌ناپذیر نمی‌بینم و اگر فارغ از رودربایستی‌هایی که تاریخ بر ما نخواهد بخشید و ملاحظاتی که در مقایسه با منافع ملی جا دارد نادیده گرفته شوند، رای دوستان و غالب بر همه، نظر شما این ارزیابی مرا تایید نکند، بر آن اصرار نمی‌کنم. همچنین فرصت و فسحت مجال را برای اتخاذ بهترین تصمیم و وصول به وحدتی که نیروهای همفکر و همسنگر بدون تردید به آن می‌رسند، هنوز گسترده می‌دانم و تاخیر خود یا شما یا هریک از دیگر دوستان را در خروج از صحنه، مفید به شورانگیزتر شدن فضای انتخابات می‌شناسم.
در عین حال اگر تصمیم شما قطعی است، انتظار تمامی مردم ایران و در میانشان اینجانب از تعهد اسلامی و انقلابی که در آن جان عزیز، سراغ گرفته‌ایم، این است که نقش شما در تحقق آرمان‌هایی که پیشارو داریم همچنان ادامه یابد. به ویژه برای توسعه جامعه مدنی که دغدغه عصری نیروهای فهیم و دلسوز کشور است، نیاز به سرمایه‌گذاری‌های جدی چون تلاش و تکاپوی مشخص شماست.
والسلام علیکم و رحمه الله و برکاته
میر حسین موسوی








 لزوم تاکید بر روش‌های مردمی در تبلیغات تاکید کرد. مهندس میرحسین موسوی در دیدار با اعضای ستاد انتخاباتی خود با اعلام مطلب فوق به ذکر نکات مهمی درباره برنامه ریزی و سیاست گذاری ها این ستاد پرداخت.
ضمن تشکر و قدردانی از حضور آقایان و سرکار خانم نکاتی را لازم است عرض کنم این ستاد اجرایی نیست ، بلکه دفتری گشوده بر امکانات است که جنبه هدایتی و نظارتی دارد. این ستاد باید مردمی باشد و تا آخر روش مردمی اش را حفظ کند و توجه به این جنبه بسیار مهم است . در دوران نخست وزیری آقایی از کارمندان دولت در خوزستان بود گزارش‌هایی برای من می‌فرستاد که از گزارش استانداری قوی‌تر بود. ایشان بعد از بیست سال دوباره با من تماس گرفته و گفته‌است که احساس وظیفه‌نموده و می‌خواهد مطالبی را منتقل کند . فرد دیگری گزارشی از موضوع جوانان برای بنده و دیگر دوستان فرستاده که به اندازه یک کار گروهی قوی ارزش دارد. این آقا انتظاری هم نداشت . درب ستاد باید بر روی این افراد باز باشد و نباید جواب رد به این گونه حمایت‌های مردمی بدهیم . البته ممکن‌است بگوییم که این افراد را جذب ستاد بکنیم که این بدترین حالت است‌. لیکن اگر ستاد کارش را تهیه محتوی و نرم افزار اعم از اطلاع‌رسانی یا چیزهایی از این قبیل بداند و رابطه روشن با افراد گروه‌ها و اقشار برقرارنماید به وظیفه خود خوب عمل کرده‌است.

ستاد مرکز تولید فکر باید باشد که بتواند کل تشکیلات را تغذیه کند
ستاد مرکز تولید فکر باید باشد که بتواند کل تشکیلات را تغذیه کند . مثلا گروهی را برای تهیه خبرنامه تعیین کنید که به صورت متمرکز و آزادانه بتوانند مسایلی از قبیل گرایشات ، فعالیت‌های سیاسی ، نوع تبلیغات و غیره و ... را بررسی کنند و مطلب بنویسند.
در مورد امکانات و تجهیزات ممکن است پیشنهادات وسوسه انگیزی بشود که شما با طراحی یک حد ایده آل برای انجام کار نیاز خودتان را مشخص کنید و هنگامی که تصمیم قطعی شد به همه بگوییم که این حد از امکانات کفایت می کند . گرچه خطوط کلی تا حدی روشن شده است اینکه برای زیر مجموعه باید شرح و بسط بیشتری بدهیم که به چه نحو کار می خواهد انجام شود.
مثلا بخش مالی پیش بینی کند که منابع درآمدی از کدام محل است و جهت شناخت توانایی‌هایمان اقدام لازم را بعمل آورد. خیلی ها اعلام حمایت مالی می کنند که انگیزه های آنان گوناگون است و باید مواظب بود . 

موضوع کارگران ، جوانان و خانمها خیلی مهم است
موضوع کارگران ، جوانان و خانمها خیلی مهم است و باید برنامه ریزی کنیم که چه می توانیم بکنیم و چه باید کرد نهادهای سنتی مثل هیات و دسته جات مذهبی ، حسینه ها خیلی مهم هستند ، مثلا خیلی از راهپیمایی ها را اینها سازمان می دادند. اینها جنبه های محلی دارند . ستاد یک کارگروه برای نهادهای سنتی درست کند که روی آنها کار نماید . سال های گذشته وزارت ارشاد فهرست این نهادها را در سراسر ایران تهیه کرده بود . 
موضوع دیگر الگوها و روش های کار است که ستاد باید در این زمینه هم کارکند . به طور مثال بنده در بیانیه گفتم که یک نوشته روی شیشه مغازه می تواند یک تبلیغ خوب باشد نه آنکه بنر یا تبلیغات پر هزینه داشته باشیم . الگوهای جدید را باید با خلاقیت و ابتکار ارائه دهیم و معرفی کنیم و مردم هم قطعا چیزهایی خودشان اضافه می کنند و کارهای نو و جدیدی درعرصه تبلیغات پیدا می شود که ضعف ها و اسراف های تبلیغات گذشته را نداشته باشد و مردم را هم جذب نماید . در مورد نوشته پشت شیشه مغازه ما باید بگوییم چه شعار و محتوی و چه شکل و فرمی ؟ برای مثال شعار هر ایرانی یک ستاد می تواند شعار محوری باشد  و خود مردم هم شعارهای دیگری ممکن است داشته باشند. درمورد خودم باید بگویم که من همه چیز دان نیستم و براساس محورهایی که گفتم سعی می کنم مطالب را بیان نمایم اینکه اگر چیزهایی که می تواند به من کمک کند به من بدهید قطعا از آن ها استفاده می کنم . به لایه های ناشناس اجتماعی توجه شود.
روزهای انتخابات به سرعت خواهد گذشت . باید با برنامه ریزی ازامکانات و فرصت ها استفاده شود . فرصتی که صدا و سیما برای کاندیداها فراهم می کند به تنهایی با همه تبلیغات کاندیداها برابری می کند برای آن برنامه ریزی شود. 
در خصوص راهیان نور و سفرخوزستان فکر می کنم نباید از این سفر معنوی که مردم برای تجدید عهد با ارزش آفرینان به مناطق جنگی سفر می کنند استفاده تبلیغاتی کنیم. این امر با اخلاقیات من سازگار نیست . اصلا آمیختگی این موضوع با انتخابات خودش ضد تبلیغ است . من مایلم همینطور سفر معمول به خوزستان یا ایلام داشته باشم ، زیرا ایلام در دوران دفاع مقدس خیلی پایداری کرد و مدیران خیلی فداکاری هم انجا بودند. 

باید کار شود تا محتوای پیام باز شود و موضوع برای مردم روشن گردد
البته باز هم دوستان چنانچه پیشنهادات و نظری دارند بدهند تا بیشتر بررسی شود . درباره پیام به جامعه فکر می کنم چارچوب پیام منتقل شده ولی هنوز باید کار شود تا محتوای پیام باز شود و موضوع برای مردم روشن گردد . در باب اسلام ناب محمدی ( ص) به جمله ای از حضرت امام (ره) برخورد کردم که خیلی مهم است، امام می فرمایند اصول اسلام ناب محمدی (ص) را باید حوزه و دانشگاه به بسیج یاد بدهد. یعنی اسلام ناب را باید آموزش داد و این کار راهم حوزه و هم دانشگاه باید بکند . اگر بتوانیم اینها را بشکافیم خیلی خوب است. رای بیاید یا نیاید خیلی مهم نیست . هر کسی که می خواهد رئیس جمهور بشود باید یک نگاه ملی داشته باشد. متاسفانه بوده اند کسانی که می آیند، در مسند قرار می گیرند، خودشان را ملت فرض می کنند و بقیه را کنار می گذارند .
این مطلب که چرا جنوب شهر انتخاب شد و توجه به قشر محروم چرا؟ بدلیل غفلت ما از این قشر است. آموزه های پیامبر(ص) و روش های آن بزرگوار اینطور بوده . پیامبر فرمودند همیشه همنشین فقرا باشید . گرچه خوب است به من تذکر داده شود که قشرهای دیگر یادم نرود . ولی باید بگویم که ما با قشر مرفه بی درد کار نداریم ، اقشار تاثیر گذار و توانمند را باید فعال کنیم و در صحنه نگهداریم و رویکرد توانمند سازی اقشار محروم را وجهه همت خودمان بسازیم . اگر تعادل درشعارها و روش ها نداشته باشیم قطبی کردن جامعه مصیبت بار می شود. همه باید از نیروهای مولد -تولید ملی و بخش خصوصی فعال و خلاق حمایت بکنیم. نظام باید از ثروت های مشروع کمال استفاده را بعمل آورد و از آن حمایت کند ولی باید هویت اصلی اش حمایت از محرومان و مستضعفان باشد.

ما باید از آدمهای شریفی که تولید می توانند بکنند حمایت کنیم
ستاد باید مراقب باشد و ما باید از آدمهای شریفی که تولید می توانند بکنند حمایت کنیم. در صنایع داخلی باید راه حل ها را ازمیان همین ها جستجو کنیم . راه حل های اقتصادی را برای مردم بازگو کنیم . باید بگوییم درگذر از بحران همه مردم باید کمک کنند . لازم است دولت یک ریاضتی را بر خودش هموار کند ولی مردم هم باید همکاری نمایند . الان متاسفانه طوری شده که آلودگی اقتصادی با زندگی میلیونها نفر از مردم آمیخته شده و با سرنوشت آنها گره خورده است . مثلا قاچاق که در دوران دفاع مقدس فقط بخش کوچکی از جامعه آنهم اندکی از ساحل نشینان را در برمی گرفت اکنون قشر وسیعی از جامعه به آن مبتلا شده اند و شما اگر بخواهید راه حل بدهید و موضوع را حل کنید باید با میلیونها نفر برخورد نمایید. همین مسئله دشواری راه را نشان می دهد.



آلودگی در بدنه اقتصاد رسوخ کرده است
موسوی در پایان خاطر نشان ساخت: آلودگی در بدنه اقتصاد رسوخ کرده است. حتی اگر بخواهد هر دولتی که سرکار می آید خصوصی سازی را انجام دهد مشکلات عظیمی پیش رو دارد یعنی اگرخصوصی سازی نکند یک سری مشکلات دارد واگر بخواهد اقدام کند یک سری مشکلات دیگر دارد .
شعارهایی که ما می دهیم باید بتوانیم به انها عمل کنیم . در مورد جوانان یک بار هم چند ماه پیش مطرح کردم که باید با کار فرهنگی که مقوله بسیار پیچیده ای است،عمل شود . با روش های آمرانه پاسخ نمی دهد . تاکنون راه حل های آمرانه غلط بوده و مشکلاتی را درست کرده است . ما باید بتوانیم در سطح ملی ، جامعه خودمان را از نظر فرهنگی متعادل بکنیم .دولت بعدی باید بتواند بین جامعه آشتی برقرار کند و روش هایی که منتج به نتیجه می شود را برگزیند . انشاالله شما برای خدا کارمی کنید .از خداوند موفقیت شما را خواستارم .






عزت نفس ملت را برای روزهای سخت خود نگه داریم یکی از افتخارات دولت زمان جنگ استفاده از کوپن و اداره کشور به شکلی بود که کسی در این کشور از گرسنگی تلف نشد و مشکلات کشور حل شد و مردم با فراغ بال در جبهه‌های جنگ حضور پیدا و از حریم ارزش‌ها دفاع کردند.
وی بیان کرد: من بارها گفته‌ام که شرایط جنگی ایجاب می‌کرد چنین سیاستی اتخاذ شود و این فقط مربوط به کشور ما نبوده است و دیگر کشورهایی که به نحوی درگیر جنگ بوده‌اند بر منابع مالی و اقتصادی کشور خود مدیریت و نظارت قوی اعمال می کردند؛ از جمله کشور انگلستان؛ در کشور انگلستان در زمان جنگ بر خروج و ورود مواد غذایی نظارت می شد. ژاپن نیز ارز کشور خود را در موقعی شناور کرد که نزدیک 20 سال از جنگ گذشته بود و به تدریج خود را با شرایط جدید وفق داد.
بعد از جنگ با توجه به شرایط جدید باید سیاست‌های جدید اتخاذ شود و کارهایی نیز در این ارتباط در کشور ما بعد از جنگ شروع شد.

اعمال شریط جنگی در وضعیت جدید، غیرعقلانی است
وی افزود: من گمان می‌کنم که سیاست اقتصادی به یک سری اصول بر می‌گردد اما تحت شرایط مختلف باید عوض شود و در شرایط جدید اگر بخواهیم شرایط جنگی را اعمال کنیم نه تنها این کار غیر عقلانی است بلکه توانایی و امکان این مساله نیز وجود نخواهد داشت و من فکر می‌کنم جواب من به این سوال نه است.
میرحسین موسوی با بیان این که در ارتباط با راه حل های اقتصادی در مورد برخی از آنها در بخش هایی در کشور ما اجماع وجود دارد و در بخش هایی تفاوت نظرات گفت: در اوایل انقلاب تعداد کارشناسان اقتصادی به تعداد انگشتان دست نمی رسید اما اکنون بیش از هزار نفر دکترای اقتصاد داریم که آنها فعالیت می کنند و می توان با تکیه بر نظرات این نخبگان اقتصادی طرح ها وبرنامه هایی برای اقتصاد کشور تبیین و طراحی کرد.
میرحسین موسوی گفت: در این ارتباط در وهله اول باید ثباتی در سیاستگذاری ها و نظام مدیریتی کشور ایجاد شود  و باید یک نگاه نو به بودجه کشور ایجاد شود و در واقع تغییراتی را در این زمینه ایجاد کرد.
وی گفت: قدم بعدی راه اندازی تولید و امید بخشیدن به مردم ، بخش خصوصی و نیروی کار است و این که سیاستی اتخاذ شود که ارزش پول ملی کشور متزلزل نشود و کنترل افزایش نقدینگی نیز در جامعه صورت بگیرد.

مهمترین مشکل دولت بعدی تورم و بیکاری است
وی مهمترین مشکل دولت بعدی را مساله تورم و بیکاری خواند و گفت: باید برای حل این مسائل نگاهی نو به بخش خصوصی و هم چنین در راستای راه اندازی تولید تلاش زیادی بکنیم و در واقع مسائل گوناگونی که می تواند در جهت‌گیری های بازار موثر باشد را مدیریت کنیم.
 معتقد به آزادی کانال‌های تلویزیونی هستم
موسوی پاسخ داد: بنده در مجلس بازنگری قانون اساسی حضور داشتم و سخنگوی کمیته اجرایی آن بودم و همین مساله از جمله موارد پیشنهادی من بود و از آن دفاع کردم و بحث آزادی کانال های تلویزیونی را در آنجا مطرح کردم که این امر با مدیریت نظام صورت بگیرد و اکنون نیز این اعتقاد را دارم و اعتقادم عوض نشده است. یکی از دوستان در آن جلسه به شوخی به من گفت که شما می خواهید همه چیز دولتی شود و چیزی که باید دولتی شود می خواهید خصوصی شود و همه در آن جلسه خندیدند و این پیشنهاد تصویب نشد.
وی در ادامه گسترش رسانه ها در جهان را مورد اشاره قرار داد و بیان کرد: به کشورهای اطرافمان از جمله عراق نگاه کنیم هم می بینیم آنها به چه میزان کانال های تلویزیونی دارند.
موسوی همچنین به گسترش اینترنت اشاره کرد و گفت: با توجه به شرایط فعلی امکان حرکت در این فضای فزاینده رسانه‌ای را نداریم.
وی گفت: هر تغییری در این زمینه باید با توجه به قانون اساسی صورت گیرد و شاید قانون اساسی مثل اصل 44 یک راه حلی را باز کند و در این چارچوب بتوان با آن روبرو شد یا این که منتظر باشیم بازنگری در قانون اساسی که هر چند سال صورت می گیرد، انجام شود و این نیز جزو آن تغییراتی باشد که در قانون اساسی صورت می گیرد و تا آن موقع صبر کنیم.
خبرنگار الجزیره پرسید: نظر شما در مورد رابطه ایران و آمریکا چیست؟ با توجه به این که اوباما رییس جمهور جدید آمریکا مسایلی را در ارتباط با رابطه با ایران مطرح کرده است آینده رابطه ایران و آمریکا را چطور می بینید؟ از طرف دیگر شما در سخنان اخیرتان بحث 270 میلیارد دلار را مطرح کردید که در کجا خرج شده است، به نظر شما این پول‌ها در کجا خرج شده است؟
موسوی پاسخ داد: جواب سوال آخر را نمی‌دانم باید اطلاعات کسب کنیم که کجا خرج شده است! درباره سوال اول نیز، لحن رییس‌جمهور جدید نسبت به رییس‌جمهور قبلی به صورت طبیعی تفاوت کرده است و همه ما این تفاوت‌ها را دیده‌ایم و باید منتظر بود که این تفاوت ها چه اثرات عملی را در رفتار آمریکا به دنبال خواهد داشت.
وی ادامه داد: البته سخنان اخیر اوباما در پراگ مقداری سایه بر موضع گیری های ایام عید انداخت و اتهاماتی را متوجه ما کرد که ما موافق این اتهامات نیستیم و ادامه این اتهامات می‌تواند بر هر نوع قدمی که در این ارتباط برداشته می‌شود سایه بیندازد.

رفتارها و سیاست‌های دولت جدید آمریکا را مدنظر داریم
وی گفت: بنده و مشاورانم رفتارها و سیاست های دولت جدید آمریکا را مدنظر داریم و به آن توجه می کنیم تا ببینیم این صحبت ها به کجا کشیده می شود و چه قدم هایی برداشته می شود.
خبرنگار اعتماد سوال کرد: در دوران شما ما شاهد بگیر و ببندهایی بودیم؛ البته من خودم در آن ایام کوچک بودم ولی بزرگترها تعریف می کنند؛ می خواهم نظر شما را در ارتباط با طرح امنیت اجتماعی بدانم، از طرف دیگر بحث تحزب حلقه مفقوده ای در صحبت های شماست. نگاه شما به تحزب چیست و آیا به احزاب در دولت آتی خود سهم خواهید داد یا نه؟



طرح امنیت اجتماعی تامین‌کننده نظرات و اهداف نظام نیست
موسوی گفت: طرح امنیت اجتماعی به نظر من تامین کننده نظرات و اهداف نظام نمی‌تواند باشد و حتی اثرات سوء دارد و مسائلی که مربوط به مسائل اجتماعی است باید با تکیه بر مزیت های اجتماعی بر اعتقادات و اعتماد به مردم حل و فصل شود و برخوردهای خشن اثر مثبتی ندارد. در جریان این برخوردها ممکن است سوءنیت هایی نیز اتفاق بیفتد و این ها به حساب نظام گذاشته شود و من این مساله امنیت اجتماعی و گشت ها را جمع می کنم.

یکی از مشکلات در کشور ما نبود احزاب واقعی است
موسوی همچنین به بحث حزب اشاره کرد و گفت: من عضو حزب جمهوری اسلامی بودم و اهمیت احزاب را می دانم؛ یکی از مشکلات در کشور ما نبود احزاب واقعی است و ما این مساله را در انتخابات می بینیم. چرا که اگر احزاب قوی در کشور داشتیم امروز با مشکلات کمتری روبرو می شدیم. وی بر اهمیت این که احزاب دارای برنامه های دراز مدت باشند تاکید کرد و گفت: اگر احزاب امید داشته باشند که سهمی در انتخابات خواهند داشت و می توانند موثر باشند به تقویت نیروی انسانی اقدام می کنند و این بسیار مثبت است ولی ما در این ارتباط نیز ضعف داریم و باید ملت و خود احزاب پیگیری کنند که این مشکلات حل شود. ما معتقدیم که باید تشکل های قوی در چارچوب قانون در کشور شکل بگیرد.

مخالف تغییر کامیونی نیروها در وزارتخانه‌ها هستم
موسوی افزود: اعتقاد به احزاب را مساوی با سهم دادن به احزاب نمی دانم؛ البته اگر از سلیقه بنده در مورد گزینش مدیران سوال شود، من دید بازی دارم و هر کسی که در کشور خدمت کند و وجودش مانعی برای پیگیری سیاست ها و برنامه ها نباشد استفاده می کنم. مخالف تغییرات کامیونی نیروها در وزارت خانه ها هستم.
وی با تاکید بر این که باید قدر مدیران با تجربه را بدانیم گفت: البته باید مدیران جدید را جذب کنیم و از همه مدیران با گرایش های گوناگون در حد مقدور استفاده کنیم.
میرحسین موسوی یادآور شد: در زمان جنگ 9 نفری که با من کار می کردند که نه با مشی کلی دولت اما از نظر اجرایی مخالف بودند، با آنها جلسه می گذاشتیم و با آنها برای پیشبرد اهداف کشور کار می کردیم و نتایج خوبی نیز گرفتیم و آینده نیز این چنین خواهد بود.
در ادامه خبرنگار فارس پرسید: شما در این مدت نسبت به ساختارشکنان، کسانی که دین و امام (ره) را زیر سوال می بردند سکوت کردید و در ضمن خط قرمز شما و بخشی از احزاب چیست؟
موسوی پاسخ داد: شرایط اول انقلاب به نحوی بود که مثلا آقای شهید بهشتی می آمد و با آقای کیانوری و آقای دکتر پیمان مناظره و بحث و سعی می کرد که با استدلال، فضایی را درکشور باز کند و نمی توان این را به این معنا دانست که آقای بهشتی افکار خود را به سطح توده تقلیل می‌دهد. آقای بهشتی با استدلال و برهان وارد مناظرات می شد و به مصاف اندیشه های گوناگون می رفت.
وی گفت: در کشور ما ممکن است که بحث هایی مطرح شود و ساختار شکنی رخ دهد به آن معنا که بخواهد با نظام بجنگد، حساب این فرد با نظام‌های امنیتی است اما اگر کسی مثلا اعتمادش به نظام کمرنگ شده باشد ولی در چارچوب قوانین ومقررات عمل کند و قوانین را زیر پا نگذارد نباید با آن به عنوان یک فرد ملحد برخورد کرد.
موسوی بیان کرد: به عنوان یک فرد سیاسی با یک فرد ساختارشکن در رابطه با فعالیت های خود کنار نیامده ام و نمی آیم و سکوت نکرده ام. از سال 68 نیز که از نخست وزیری رفتم، هر سال 5 ، 6 سخنرانی داشتم که البته به مرور تقلیل یافت ولی هر سال یکی دو سخنرانی داشتم و مواضع خود را روشن در مورد اصول بنیادی انقلاب بیان کردم و براساس آن عمل می کنم و من به صورت سریع اصول خود را مطرح کرده ام و براساس آن اصول نیز رفتار می کنم.

اول انقلاب ما نظارت استصوابی نداشتیم اول انقلاب ما نظارت استصوابی نداشتیم. بعدا این موضوع تبدیل به قانون شد، مورد استناد قرار گرفت و اجرایی شد. 
وی با تاکید بر ضرورت رعایت قوانین از سوی مسئولان دولتی و رییس جمهوری تصریح کرد: باید صورت و ظاهر قوانین رعایت عملی شوند؛ حتی اگر کسی به آن اعتقاد نداشته باشد.
به گفته نخست وزیر دوران دفاع مقدس در مجلس هفتم در زمانی که این بحث در آن دوره مطرح شد تنها کسی بوده است که صریحا و مکتوب نظر خود را اعلام کرد.
خبرنگاری از موسوی پرسید که رویکرد شما در زمینه‌ سیاست خارجی چیست؟ که او پاسخ داد: در زمان دیگر به تفصیل در این باره صحبت خواهم کرد اما ما به طور طبیعی در چارچوب کلی به دنبال تامین منافع حداکثری خود هستیم و با حفظ چارچوب‌های اعتقادی و حفظ اصول این کار و سیاست‌ها در حوزه‌ خارجی نباید همراه با زیاده‌روی و تندروی‌ باشد.
نخست وزیر دوران دفاع مقدس با اشاره به این که در صورت انتخاب، سیاست تنش‌زدایی را در پیش خواهد گرفت، متذکر شد که سعی می‌کنیم اعتمادسازی کنیم و بدبینی‌های تصنعی و مربوط به برخی موضع‌گیری‌های افراطی را از بین ببریم. در رابطه با غرب یا شرق قطعا آنچه تعیین کننده است حفظ منافع کشور خواهد بود، هر چند که ما با همه‌ کشورهای شرقی و غربی می‌خواهیم ارتباط داشته باشیم.
موسوی عنوان کرد: کشورهایی در صحنه‌ دیپلماسی می‌توانند فعال و موثر باشند که با دست پر به این مصاف بروند. به طور مثال آمریکا قدرت بزرگی است که با ما مشکل دارد و هر زمان که می‌خواهد با ما برخورد کند ابتدا با برخی کشورها هماهنگی‌هایی انجام می‌دهد اما سوال اینجاست که ما چقدر توانسته‌ایم تاکنون از مزیت‌های نسبی‌مان در منطقه استفاده کنیم؟ ما رابطه‌ تعریف شده و منظمی با همسایه‌ها نداریم ضمن این که برنامه‌ روشنی هم برای ایجاد یک ارتباط فعال و سازنده وجود ندارد. در کل گرایش دولت بعدی به ریاست هر کسی که می‌خواهد باشد به نفع کشور است که در جهت دوستی با ملت‌ها، کشورها و دولت‌ها باشد و تنش‌هایی که پیش آمده از بین برود چرا که این مسئله برای اهداف کشور و توسعه‌ آن بسیار حیاتی است.
یک خبرنگار دیگر پرسید که در صورت انتخاب در بحث هسته‌ای و اعتمادسازی چه می‌کنید؟ موسوی گفت: بحث هسته‌ای از زمان جنگ تحمیلی و اول انقلاب آغاز شد و در آن زمان برای راه‌اندازی نیروگاه بوشهر بسیار کار و تلاش شد. در دولت بنده و آقای هاشمی و دکتر خاتمی تلاش‌های زیادی در این زمینه شد اما کشورهای غربی به تعهدات خود عمل نکردند و ما از هر دری هم که وارد شدیم این کار امکان‌پذیر نشد. در قدم بعدی ایران به سمت کشورهایی که می‌توانستند در این رابطه به ما کمک کنند رفت اما در این مرحله هم هر بار ما با کارشکنی کشورهای غربی روبه‌رو بودیم و زمانی که امید خود را به این مسئله از دست دادیم به دلیل آن که این مسئله برای ما حیاتی است تصمیم گرفتیم روی پای خود بایستیم. زمان آقای خاتمی کارهای جدی در این زمینه آغاز شد و زمانی که دوران ریاست جمهوری ایشان تمام شد ما به این تکنولوژی رسیده بودیم و سانتریفیوژها عملیاتی شده بود و بحث تعلیق هم مطرح شد و در آخر دولت آقای خاتمی تعلیق شکسته شد.
وی افزود: تصمیمی که کل نظام گرفت این بود که باید این تکنولوژی را داشته باشیم و هیچ حق عقب‌نشینی در این زمینه وجود ندارد چرا که عوارض آن بسیار گسترده خواهد بود. عقب‌نشینی در این زمینه مثل عقب‌نشینی در زمینه‌ ملی شدن صنعت نفت است.
مهندس موسوی با یادآوری این نکته که مسئولان کشور بارها اعلام کرده‌اند که موضع ایران انحراف به سمت مسائل تسلیحاتی و به خطر انداختن صلح جهانی نیست، تاکید کرد: در آینده مسئله‌ پیشرفت در این تکنولوژی مطرح است. این مسئله باید از موضوع انحراف به سمت مسائل تسلیحاتی جدا شود و اگر این اتفاق بیفتد زمینه برای کشور ما کم نیست. اما اگر این دو مسئله همان طور که تاکنون شاهد بوده‌ایم با یکدیگر گره بخورد حل آن دشوار خواهد بود. نهایتا در کل موضع من حفظ این تکنولوژی هسته‌ای با مقاصد صلح‌آمیز است.
در ادامه این نشست مطبوعاتی، مهندس موسوی افزود: من برای خودم غیر درست نمی کنم و اینگونه نیست که سریع خط قرمز بکشم و افراد را به غیر نظام یا خودی و غیر خودی تبدیل کنم من با اصلاح طلبان و اصولگرایان ارتباط قوی دارم و گفتم من اصلاح طلبی هستم که دایم به اصول رجوع می کنم و دستم را به کسانی که قانون، اصول و نظام را قبول دارند دراز می کنم، من در آن زمان گفته بودم" بسیج مدرسه عشق است" و هنوز هم به این مساله اعتقاد دارم. در عین حال می دانم در میان شعارهای اصلاح طلبی هم شعارهای زیبایی هست و به معنای این نیست که تایید آن شعارها اصول را نفی می کند.
در ادامه خبرنگار خبرگزاری فرانسه با میانه رو خواندن موسوی به وجود افراط و تفریط‌هایی در سیاست خارجی ایران اشاره کرد و پرسید: شما چه راهکاری برای مبارزه با این افراط و تفریط ها دارید و اگر رییس جمهور شوید چه کاری انجام خواهید داد که چهره ایران از این افراط و تفریط ها دور شود؟ همچنین نظر شما در مورد هولوکاست چیست؟
موسوی پاسخ داد: یکی از آسیب هایی که در سیاست خارجی ما دیده می شود همین افراط و تفریط هاست و این افراط و تفریط ها و برخی حادثه جویی هاست و این لطمات جدی را وارد کرده است و باید این افراط و تفریط ها را از بین برد.
وی درباره هولوکاست با اشاره به نظر اسلام در مورد انسان و هم چنین کشته شدن افراد گفت:در سال 1920 تا 24 ، تعدادی از افراد از ترس این که توسط نازی ها کشته نشوند به ایران آمدند واکنون قبرستان لهستانی ها در ایران وجود دارد. بحث در این است که این جنایت رخ داده و کم و زیاد مربوط به مورخان است اما سوال این است که فلسطینی‌ها در این قضیه چه گناهی دارند و چرا آنها باید تقاص جنایت هایی که توسط نازی ها صورت گرفته است را پس دهند و ما این سوالی را که مطرح می کنیم مطابق با هنجارهایی است که بشریت دارد و در واقع سوال ما این است که در این مساله چه گناهی فلسطینی ها دارند؟
وی در ادامه با تاکید بر تنش‌زدایی در سیاست خارجی بیان کرد: باید دستگاه دیپلماسی خود را نیرومند کنید که از حالت تدافعی بیرون بیاید و قدرت آن را بالا ببریم؛ ما می توانیم چهره ایران را در جهان احیا کنیم و این مشکلات را حل کنیم.
در ادامه خبرنگار ایسنا از مهندس موسوی پرسید که برخی این مساله را مطرح می کنند که شما ارتباط چندانی با نسل جوان نداشته اید و یکی از دغدغه های حامیان شما نیز ارتباط و آشنایی نسل جوان با شماست و این که نسل جوان یعنی نسل سوم و چهارم شما را به درستی نمی شناسند، برنامه شما برای ارتباط با نسل جوان چیست؟ و چه برنامه هایی را به طور کلی برای نسل جوان در نظر گرفته اید؟
موسوی در پاسخ با بیان این که این بحث مطرح می شود اما بین نسل‌های مختلف امکان گفت و گو وجود دارد و من به این مساله معتقدم، به حضور خود در فرهنگستان هنر اشاره کرد و گفت: من با جوانان ارتباط گسترده‌ای داشتم و بسیاری از جوانان مراجعه کننده به ما بودند و من با گرایشات و تمایلات نسل جوان آشنایی خوبی دارم.
وی اظهار کرد: جوانان ما متاثر از تغییراتی هستند که در خارج از مرزها در حال رخ دادن است و به سرعت به سمت مرزهای کشور ما در جریان است؛ البته نوع برخورد ما با این مساله بسیار مهم است، برخی معتقدند که باید در برابر این تغییرات ایستاد و راه را بست و در واقع سد ایجاد کرد که من به این نیز اعتقادی ندارم و معتقدم که ممکن است این مساله خطراتی را ایجاد کند و باعث جدایی نسل جوان از مجموعه نظام شود. معتقدم باید این تغییرات را بفهمیم؛ قدرت رسانه ها و فیلم ها را درک کنیم و در واقع تغییرات را بفهمیم و این تغییرات را مدیریت کنیم.
وی با اشاره به این که یکی از مشکلات ما این است که اعتماد ما به جوانان کم شده است بیان کرد: مشاهده می‌شود جوانی که ریخت و قیافه اش کمی با ما متفاوت است، نسبت به آن هزار سوءظن پیدا می کنیم، در صورتی که این نگاه درست نیست.
موسوی هم چنین با اشاره به این که نهاد خانواده در کشور ما بسیار مهم است و خود شما نیز متعلق به خانواده های بزرگ هستید، به اهمیت کارکرد خانواده اشاره کرد و گفت: شما وقتی در یک میهمانی می روید افراد مختلفی را می بینید افرادی که به شدت متدین هستند، افرادی که به شدت باز یا بسته هستند، معتقدم خانواده بزرگترین کنترل کننده و تعادل بخش بین سلیقه های گوناگون است و ما باید به اهمیت نهاد خانواده توجه کنیم.
وی با بیان این که نباید به نحوی رفتار کنیم که اعتماد جوانان به نظام و جامعه کمرنگ شود و در واقع یک نوع افتراق و جدایی در جامعه صورت بگیرد گفت: ما باید به نهادهای سنتی توجه کنیم و آیا گشت های امنیتی جوانان ما را حفظ می کند یا یک پدربزرگ که درنهاد خانواده وجود دارد و فرزند خود را از تمام وجود دوست دارد و او را هدایت می کند.
به گزارش قلم‌نیوز، وی با بیان این که متاسفانه برخی از نهادهای سنتی در جامعه ما در حال از دست رفتن هستند گفت:همانطور که این عزیزمان از ایسنا گفت جوانان ما مسائلی دارند ولی من با آنها آشنا هستم و من اعتقاد دارم که ما باید اعتماد جوانان را به خودمان جلب کنیم و قدم اول این است که بدبین نباشیم آنها کشور خود را دوست دارند و با تکیه به این اندیشه ها یک ارتباط قوی با این نسل ایجاد کنیم.
وی افزود: اکنون مشکلاتی وجود دارد ولی اگر در ابتدای انقلاب به جوانان اعتماد نمی‌شد ما شاهد حضور آنها در جبهه نبودیم و اگر اکنون به جوانان اعتماد نکنیم، ما شاهد حضور آنها در صحنه های اجتماعی و سیاسی نخواهیم بود.
در ادامه خبرنگار ایرنا پرسید: اکنون کسانی از شما حمایت می کنند که در سال 68 و 69 با شما مشکل داشتند و در طول این سال ها نیز این افراد نسبت به آرمان های نظام مسایلی را مطرح کرده اند اما اکنون از شما حمایت می کنند نظر شما در این ارتباط چیست؟ از طرف دیگر شما در دولت خاتمی مشاور ایشان بودید، آیا شما از آقای خاتمی دعوت می‌کنید که در کابینه شما باشد و ایشان نیز مشاور شما باشند؟
موسوی گفت: گرایش های مختلفی از بنده حمایت می کند که از این گرایش ها استقبال می کنم و البته من حرف خود را می زنم و مواضع خود را صریح می گویم و با مردم صداقت دارم و از این موضوع نیز کوتاه نمی آیم؛ سیاست های خود را اعلام کردم و این حمایت ها باید با توجه به این سیاست ها باشد و من نمی توانم بنشینم و حساب کنم چرا فلانی این حرف را می زند و اکنون چنین موضعی دارد.
وی بیان کرد: بنده به مشاورت آقای خاتمی و هاشمی افتخار می‌کنم و به هر که رییس جمهور باشد و مسوولیت بر عهده داشته باشد و از نظرات من بخواهد استفاده کند، با کمال میل نظراتم را در اختیارش قرار خواهم داد.
موسوی در پاسخ به سوالی درباره دعوت از سیدمحمد خاتمی برای حضور در کابینه گفت: جرات ندارم به آقای خاتمی بگویم که بیاید و در کابینه بنده حضور داشته باشد؛ البته از مشاورت ایشان استفاده می کنم و انتظار دارم که در مراحل قبل از انتخابات نیز هر مساعدتی که می تواند به ما بکند، انجام دهد و من همان طور که گفتم معتقدم باید از نظرات و مشورت های شخصیت های گوناگون نظام استفاده کرد.

موسوی پاسخ داد: به دلیل مشکلاتی که در اجرا نشدن برنامه چهارم توسعه به وجود آمد، اصول حاکمی در این رابطه تصویب شده است که این اصول به تایید مجمع تشخیص مصلحت نظام و مقام معظم رهبری رسیده است و هر برنامه‌ای که تدوین می‌شود باید رعایت شود. نحوه برخورد مجلس با لایحه تحول اقتصادی این امید را می‌دهد که در خود مجلس توجهات لازم وجود دارد. 
موسوی، پیش از مطرح شدن این پرسش به این موضوع اشاره کرد که از پایه‌گذاران روزنامه‌ی جمهوری اسلامی است و الان این روزنامه مستقل عمل می‌کند.
مهندس موسوی در ادامه این نشست خبری، به بحث امیدبخشی به بخش خصوصی اشاره کرد و با تاکید بر اینکه باید فضای کسب و کار را بهتر کنیم گفت: این مساله، دو کار کارشناسی وسیع و اراده قوی و نیز همکاری همه قوا را می‌طلبد. ما باید جلوی فساد مالی را بگیریم البته نمی‌خواهم این مساله را این طور مطرح کنم که باید به دنبال یک مافیای نفتی خیالی باشیم بلکه تبادلات شفاف می‌تواند جلوی فساد و جرم‌خیزی را بگیرد. طبیعتا اگر جرمی هم حادث شد مقام قضایی باید به طور شفاف برخوردهای لازم را انجام دهد. 
وی با بیان اینکه ثبات‌بخشی به سیاست‌های اقتصادی دولت یکی از کارهای لازم است افزود: وقتی سیاست‌ها شفاف نباشد، نمی‌توان انتظار داشت که تصمیم‌گیری‌های درستی از سوی بخش خصوصی در این زمینه گرفته شود. وقتی در عرض مدت کوتاهی دو سه رییس بانک مرکزی عوض می‌شود، سرمایه‌گذار خارجی در چنین فضایی حاضر به سرمایه‌گذاری و ریسک نخواهد بود. 
نخست‌وزیر دوران دفاع مقدس ادامه داد: حمایت از تولید داخلی یکی دیگر از سیاست‌های بنده است و زمان جنگ هم این مساله را دنبال کردم و تعداد موافقت‌های اصولی در آن زمان می‌تواند نشان‌دهنده‌ی این مساله باشد و طبیعی است که در شرایط فعلی این امر به شکل قوی‌تری صورت خواهد گرفت. این افتخاری برای ما نیست که مثلا پسته‌ی کالیفرنیایی در آجیل‌های ما قرار داشته باشد و البته این صرفا یک مثال ملموس است و ادامه‌ی آن را می‌توانیم در بخش‌های صنعتی و غیره دنبال کنیم. 
موسوی در ادامه استفاده از مزیت‌های بیرون بودن از سازمان تجارت جهانی را یکی دیگر از برنامه‌های خود در این زمینه عنوان کرد و گفت: البته این حرف بدین معنی نیست که موافق ورود به سازمان تجارت جهانی نیستم اما الان که بیرون از آن هستیم، مزیت‌هایی برای ما وجود دارد که باید از آن استفاده کنیم.
در ادامه خبرنگار روزنامه نیویورک تایمز این پرسش را مطرح کرد که در صورت انتخاب شدن چطور می‌خواهید فضای فعلی را بازتر کنید؟ موسوی پاسخ داد: من در صحبت‌های خود بارها تاکید کرده‌ام؛ حتی اجرای صوری قانون، مقدمه تغییر و تحول عمیق است. 
نخست وزیر دوران دفاع مقدس با ذکر یک مثال اظهار کرد: برای نمونه یک موسسه انتشارات را در نظر بگیرد که 20 سال سرمایه‌گذاری کرده و با سختی فراوان سرمایه‌ و نیرویی را جمع کرده است و مقداری هم کتاب در دست دارد. وقتی چند جلد از کتاب‌های این انتشارات را به دلیل اینکه با سلیقه‌ی ما جور نیست جمع‌آوری کنیم و چند سال نگه داریم ، آن موسسه را در معرض ورشکستگی قرار داده‌ایم چنانچه در این سال‌ها تعداد قابل توجهی از موسسات انتشاراتی ورشکسته شده‌اند. وقتی یک کتاب یک بار یا دو بار مجوز گرفته است کدام قانون به ما اجازه می‌دهد که آن کتاب را چند سال نگه داریم. درباره مطبوعات نیز همین مساله وجود دارد؛ بنابراین اگر قانون را آن طور که هست رعایت کنیم زمینه را برای باز کردن راه فراهم خواهیم کرد. 
وی تاکید کرد: اعتقاد دارم که بستن‌ها و محدود کردن‌ها در جامعه پاسخ نمی‌دهد بلکه مدیریت فضای کشور با داشتن مزیت‌های نسبی نظیر تمدن و سرمایه‌های اجتماعی به ما این امکان را می‌دهد که ظرفیت جامعه را بالا ببریم.
خبرنگار پرس‌تی‌وی از موسوی درمورد کاندیداتوری مهدی کروبی پرسید و اینکه آیا احتمال استفاده از آقای کروبی در کابینه وی وجود دارد؟ موسوی با تاکید بر اینکه آقای کروبی یکی از دیگر از دوستان ماست و از جمله چهره‌های محترم، با تجربه و تاثیرگذار هستند و حضور ایشان و نیز صحبت‌ها و روشنگری‌های ایشان فضا را باز کرده است، بیان کرد: حضور تک تک کاندیداها از جمله بنده در این فضا مغتنم است بنابراین از حضور ایشان خوشحال هستیم ولی اینکه در نهایت به کجا خواهیم رسید، باید ببینیم که چه می‌شود اما هرچه شود به نفع مردم خواهد بود. خبرنگار روزنامه‌ی تهران تایمز از میرحسین موسوی سوال کرد که آیا از تشکیل دولت مستقل فلسطینی در داخل مرزهای 1967 حمایت می‌کنید؟ موسوی در پاسخ گفت: موضعی که ما می‌توانیم در قبال مساله فلسطین بگیریم و با هنجارهای بین‌المللی همسو و هم‌ساز است، این است که به رای مردم رجوع کنیم. 
وی افزود: اگر براساس کنوانسیون‌ها و نرم‌های دنیا عمل کنیم، مشکل فلسطین قابل حل خواهد بود و تا این مساله حل نشود فکر نمی‌کنم که بحران اسراییل در منطقه حل شود. موضع یک طرفه و غیرمنصفانه کشورها و نگاه برخی از آنها مانند آمریکا به مساله فلسطین نیز موثر خواهد بود.

موسوی با بیان اینکه راجع به هولوکاست صحبت کرده و خیلی هم صریح بوده است، افزود: بحث درباره هولوکاست دو بخش دارد، اول مساله افرادی است که کشته شده‌اند، سپس بحث بر سر تعداد کم یا زیاد آن افراد نیست چرا که بر طبق عقاید دینی مذهبی ما، کشته شدن یک نفر در بی‌گناهی مثل کشته شدن همه انسان‌هاست چه یهودی باشد و چه مسلمان.
موسوی ادامه داد: مساله‌ی دیگر این است که اگر هولوکاستی در آلمان یا لهستان بوده، این چه ربطی به مردم مظلوم فلسطین دارد که این چنین در غزه و در خاک فلسطین شاهد نسل‌کشی و هولوکاست دیگری باشیم. جهان غرب که درباره‌ی آن سوال واکنش نشان داد چطور در مورد این کشتارهای وسیع در فلسطین ساکت است. بنده نوع مطرح کردن هولوکاست را مناسب نمی‌دانم اما اگر این طور باشد که عده‌ای به بهانه‌ی هولوکاست حق داشته باشند که حق عده‌ا‌ی دیگر را بگیرند، با این مساله موافق نیستم. 
وی در ادامه به مساله مذاکره با آمریکا اشاره کرد و با بیان اینکه لحن تبریک نوروزی اوباما با گفته‌های آمریکا متفاوت است افزود: ادبیات آقای اوباما را متفاوت با آقای بوش می‌دانیم ولی منتظر هستیم ببینیم که آیا این تفاوت در دیگر رویکردهای این کشور نیز وجود خواهد داشت یا خیر. اگر این تفاوت را ببینیم چرا مذاکره نکنیم؟ حتما مذاکره خواهیم کرد ولی اگر این طور نباشد پاسخ منفی است .
در ادامه خبرنگار روزنامه حیات نو به سفر موسوی به خوزستان طی روزهای آینده اشاره کرد و با اشاره به خرابی‌های باقی‌مانده از دوران جنگ در مناطق جنوب کشور ، از مهندس موسوی درباره‌ی برنامه‌های وی برای این مناطق سوال کرد. موسوی پاسخ داد: 5 استان ما مستقیما در جنگ بوده‌اند و آسیب‌های فراوانی دیده‌اند و حل مشکلات آن مناطق احتیاج به برنامه‌های دراز مدت دارد. بعد از قبول آتش‌بس بلافاصله اقدامات دولت برای بازسازی آن مناطق آغاز شد و پس از دولت بنده هم ادامه داشت. از اولویت‌های دولت بعدی رسیدگی به این مناطق و مشکلات موجود آن در آنجا خواهد بود. البته من قول دادن در این رابطه‌ را در سفرهایم به آن مناطق خیلی مناسب نمی‌دانم و معتقدم که وعده‌ها را پس از کار کارشناسی وسیع باید داد.
وی با اشاره به سفرهای خود تا زمان انتخابات اظهار کرد: قصد من این است که به همه استان‌ها مسافرت کنم اما اگر نشد، از همین حالا از آن استان‌هایی که ممکن است نتوانم به آنها سفر کنم، عذرخواهی می‌کنم و اگر این اتفاق افتاد، به دلیل اهمیت ندادن من به آن استان‌ها نخواهد بود بلکه مسایلی نظیر کمبود وقت در میان است.
همچنین خبرنگاری پرسید: شما پیش از این دو شرط در دست داشتن نیروی انتظامی و شبکه‌های تلویزیونی را برای ورود به صحنه انتخابات گذاشته بودید، آیا این شروط محقق شده است که شما وارد عرصه شد‌ید؟ موسوی در پاسخ با بیان این که دلایل حضورم را همین الان عنوان کردم، تاکید کرد: در ابتدا میلی به حضور در این عرصه نداشتم اما وقتی مشکلات را دیدم و در خود برای رفع این مشکلات توانایی لازم را دیدم به صحنه آمدم. البته اگر پیروز انتخابات باشم راهکارهایی را برای رفع این موارد پیدا خواهم کرد.
آیا برای حضور در صحنه‌ انتخابات با مقام معظم رهبری مشورت کردید؟ سوال دیگری که از مهندس موسوی پرسیده شد این بود. 
نخست‌وزیر دوران دفاع مقدس هم گفت: بنده با مقام معظم رهبری برای اعلام حضور مشورت نکردم اما ایشان به من وقت دادند که حتما خدمت ایشان خواهم رسید، اما کار خلافی نکردم و یقین دارم که ایشان از این مساله و البته حضور هر فرد دیگری که در چارچوب قانون به صحنه بیاید استقبال کرده و خوشحال می‌شوند. 
خبرنگاری گفت که ستاد انتخاباتی شما انسجام جدی ندارد و به نظر نمی‌رسد با این ستاد در مقابل رقبا موفق شوید. موسوی نیز پاسخ داد: ما در قدیم که شطرنج‌بازی می‌کردیم، برای تضعیف روحیه‌ رقیب رجزخوانی می‌کردیم. ما ستاد قوی داریم و برخلاف گفته شما اعضای آن هم ضعیف نیستند بلکه به خوبی هم کار می‌کنیم. البته روش ما با روش ستادهای معمول تا حدودی فرق دارد. ما با پول کار نمی‌کنیم، البته این گفته به این معنا نیست که به پول احتیاج نداریم اما اساس کارمان را بر این نگذاشته‌ایم که بر اساس چند 10میلیارد تومان در صحنه‌ جامعه حضور یابیم.
وی درباره تبلیغات محیطی انتخاباتی گفت: از زاویه زیباشناختی از نظر من زیبا نیست که پرده‌های بزرگی در خیابان‌ها از عکس بنده نصب شود، این تصاویر به اعتقاد من حالت سرکوب و اثرات منفی برای مخاطب دارد و باعث زدگی می‌شود.
موسوی با اشاره به شعار ستاد انتخاباتی‌اش مبنی بر هر شهروند یک ستاد، تصریح کرد: این شعار در حال عملی شدن است و تاکنون صدها وبلاگ در این راستا در حال فعالیت هستند. هر چند که برخی از این سایت‌ها هیچ ربطی به ما ندارد و برخی چارچوب‌های‌شان با ستاد ما متفاوت است. ستادهای ما چارچوب‌هایش با برخی ستادهای دیگر تفاوت دارد. هر چند که این ستادها دارای قوت و قدرت‌هایی هستند.
وی ادامه داد: احساس می‌کنم در این روزها بسیاری از دوستان به صورت خودجوش خواهان فعالیت در این ستادها هستند و روز به روز این اقبال در حال افزایش است. البته برخی از این بحث‌ها و صحبت‌ها را می‌توان مثل رجزخوانی تلقی کرد و برخی از آن‌ها هم به اختلاف و روش‌ها برمی‌گردد.
این کاندیداری ریاست جمهوری دهم گفت: در دو ماه باقی‌مانده قطعا ما شاهد نشان دادن رویه‌ها و اصولی هستیم که ستاد بر روی آن‌ها ایستاده و قطعا اثربخشی آن‌ها را هم خواهیم دید.
مهندس موسوی درباره گفتمان سیاسی‌اش نیز توضیح داد: گروه‌های سیاسی به طور طبیعی شعارهایی انتخاب می‌کنند و پشت این شعارها صف‌بندی می‌کنند و حضور موثر دارند. البته در متن جامعه آنچه که اتفاق می‌افتد تا حدودی با گروه‌های سیاسی تفاوت دارد.
وی با بیان اینکه جامعه‌ ما اگر به متن کشور رجوع کنیم متوجه می‌شویم که ویژگی‌های خوبی که اصلاح‌طلبی دارد را دنبال می‌کند، ادامه داد: در عین حال در این جامعه شاهدیم که پایبندی‌هایی به اصول وجود دارد. به ذهن من رسید که می‌شود برای وحدت صفوف ملت و اتحاد و وحدت ملی و نزدیک کردن حتی گروه‌های سیاسی همه را به این پدیده و واقعیت توجه دهیم و این ظرفیت بزرگ را سرمایه‌ی فعالیت‌های سیاسی خود قرار دهیم.
موسوی با اشاره به این که در دوران انقلاب شعارهای اساسی و مهمی داشتیم که بر اساس آن کشور را پیش بردیم و توانستیم مشکلات را حل کنیم، خاطرنشان کرد که زنده کردن برخی از آن بنیادها و شعارها احساس می‌کنم ضرورت امروز جامعه ماست و زنده کردن این شعارها می‌تواند به ما کمک کند که راحت‌تر و سریع‌تر با مسائل موجود جامعه مواجه شویم.
وی با یادآوری این که در ابتدای انقلاب بحث صف‌بندی و خط‌کشی روشنی از لحاظ نظری بین اسلام مترقی و اسلام تحجری و آمریکایی در میان بود، گفت: توجه به این مساله که هر نوع اسلامی نمی‌تواند رهایی‌بخش باشد برای ما رهایی بخش است و این نکته‌ی مهمی است.
موسوی با اعتقاد بر این که برخی از مشکلات در جامعه ناشی از این است که ما یک رویکرد تحجری نسبت به مسائل جهان داریم، ادامه داد: ممکن است ما آرزو داشته باشیم که برخی نظام‌ها در دنیا عوض شود و نظام‌های بهتری جایگزین آن‌ها گردد اما وقتی ما بر اساس یک عقیده‌ی مذهبی زمان تعیین می‌کنیم که این نظام چه زمانی به پایان تاریخی خود خواهد رسید و بر اساس این پیش‌بینی سیاست خارجی تدوین می‌کنیم، دچار مشکل می‌شویم و این همان چیزی است که بنده قصد اشاعه آن را ندارم.
موسوی با بیان این که متاسفانه به نام دین این مساله مطرح می‌شود، گفت: اگر این روش درست بود در دوران دفاع مقدس حضرت امام (ره) به عنوان یک عارف وارسته و به عنوان بزرگترین متفکر زمان می‌توانستند پیش‌بینی کنند که چند سال دیگر جنگ تمام می‌شود و سیاست‌های‌مان را بر این اساس تبیین می‌کردند اما ایشان بسیار علمی و واقع‌بینانه به مسائل جهان نگاه می‌کردند و همین مساله به ما امکان داد که بعد از هشت سال بدون این که کوچک‌ترین بخشی از کشور را واگذار کنیم پیروز گردیم.
موسوی با تاکید بر این که بر این اساس معتقدم این گفتمان جدید می‌تواند در آینده همه‌گیر شود و اثر بگذارد، ادامه داد: حداقل اثر این مساله در نزدیکی گروه‌های سیاسی و آحاد جامعه به یکدیگر است.
این کاندیدای ریاست جمهوری دهم در پاسخ به سوال خبرنگاری که در خصوص احتمال رابطه با آمریکا و منافعی که این مساله برای ایران دارد پرسید، گفت: یقینا اگر ما بخواهیم چنین همکاری با کشوری داشته باشیم برای ما نفع دارد و قطعا هر چقدر چنین کشوری گسترده‌تر و از منابع وسیع‌تری برخوردار باشد این نفع برای ما بیشتر خواهد بود اما برای این ارتباط نباید هزینه‌هایی بپردازیم که برای ما غیرقابل تحمل باشد. آقای اوباما در تبریک نوروزی خود به مساله سلاح‌های اتمی اشاره کرد و در صحبت دیگری مساله موشک‌ها را به آن اضافه کردند و این امکان وجود دارد که در صحبت دیگری ایشان چیز دیگری را اضافه کنند لذا باید دید در این مساله ارتباط چقدر نفع می‌بریم و چقدر ضرر می‌کنیم. نظام ما یک نظام ساده نیست و این حساب و کتاب‌ها را برای خود دارد.
موسوی ادامه داد: در کشور ما تابویی در این زمینه نیست که بگوییم به هیچ وجه ارتباطی نخواهیم داشت حتی زمانی که آمریکا ارتباط خود را با ایران قطع کرد و این ارتباط به بدترین وضع خود رسید حضرت امام ارتباط با آمریکا را به آدم شدن آمریکا منوط کردند و ما معنای این جمله را در این شرایط به این شکل تفسیر می‌کنیم که اگر ادبیات آقای اوباما و علائمی که می‌دهد در جهت نتایج عملی سیر کند طبیعی است که می‌تواند گشایشی ایجاد شود و منافع خوبی را می‌تواند داشته باشد.
وی در پاسخ به سوالی که پرسید که آیا شما از تاکتیک‌های انتخاباتی اوباما همانند استفاده از اینترنت برای پیروزی استفاده می‌کنید، گفت: شرایط فرهنگی ما با آمریکا فرق می‌کند در کشور ما روحانیت، علما، نهادهای سنتی همه تک تک در نوع آرایی که در صندوق‌ها ریخته می‌شود نقش دارند البته شعار ستاد ما هر شهروند یک ستاد است و این شعار به این دلیل انتخاب شد که ستاد ما با مسائل مالی سنگین قاطی نشود البته استفاده وسیع از اینترنت جز مزایای ستادهای جدید است که پیش از این چنین امکانی وجود نداشت اما استفاده بهینه از اینترنت را در مبارزه‌ی انتخاباتی‌مان خواهیم داشت.
خبرنگار برنا به ماجرای مک‌فارلین در دوران نخست‌وزیری مهندس موسوی و مذاکرات مشاورین موسوی در آن زمان در این مساله اشاره کرد و پرسید چرا چنین مذاکرات پنهانی در آن زمان انجام شد، پاسخ داد: این که چرا که در آن شرایط این قضیه مطرح نشد کافی است که به مذاکرات مجلس و برخورد حضرت امام با کسانی که می‌خواستند از این مساله اسلحه‌ای بسازند و شخصیت‌های نظام را مورد تهدید قرار دهند مراجعه شود. با این کار دلیل این مساله کاملا مشخص می‌شود که چرا در آن زمان این مساله بیان نشد. خود مساله مک‌فارلین زمانی که آشکار شد که مذاکراتی در جهت گرفتن امتیازاتی صورت می‌گرفت خود حضرت امام فرمودند که این مساله در سطح عموم مطرح می‌شود که در آن حدی که مقدور بود توسط آقای هاشمی رفسنجانی مساله چندین بار مطرح شد.
وی گفت:‌ راجع به این مساله که چه افرادی در این مساله بودند گویا تقاضای سوال کننده این است که ما تمام اعضای وزارت اطلاعات را به همه معرفی کنیم که من نمی‌فهم که این چه نوع آشکارسازی است. اگر منظور این است که چه اتفاقاتی افتاده است آقای هاشمی در همان زمان هم در نطق‌هایشان مباحثی را مطرح کردند. موسوی در پاسخ به این خبرنگار گفت: به عنوان یک مرید امام شما را ارجاع می‌دهم که به فرمایشات حضرت امام در این رابطه توجه کنید اگر فرد علاقمندی به امام هستید والا که هیچ.
وی در واکنش به سوال دیگر خبرنگار سایت برنا که با نام بردن از فردی در ستاد وی، او را شخصی افراطی که سال‌ها سابقه زندان دارد خواند، گفت: به نظر من بسیار بی‌اخلاقی است که اسم فردی را که قدرت دفاع از خود ندارد در اینجا بیاوریم و وی را به مسائلی متهم کنیم. شعار ستاد ما همان طور که گفتم هر شهروند یک ستاد است چرا که ستاد ما پول‌های کلانی ندارد که در چهارراه‌ها آش به مردم بدهد و کیسه‌ سیب‌زمینی تقسیم کند. ستادهای ما نمی‌توانند برای رای جمع کردن پول کف دست مردم بگذارند لذا طبیعی است که افراد گوناگون در این ستاد جمع شوند اما مهم این است که ستاد ما بر اساس پایبندی به اصول انقلاب شکل گرفته و به قانون اساسی و رهبری معتقد هستند و بر روی این چارچوب‌ها حرکت می‌کند.
موسوی همچنین درباره سوال دیگری راجع به امکان حضور همزمان نخست وزیر و رییس جمهوری در قانون کشور گفت: قانون اساسی این اجازه را نمی‌دهد البته زمانی که بحث بازبینی قانون بود من جز مدافعین حفظ نخست‌وزیری بودم و صریحا هم از این قضیه دفاع کردم. اما در نهایت رای مردم انتخاب رییس‌جمهور بود و هم‌اکنون هم من دیگر هر نوع بازبینی در این زمینه را پرهزینه می‌بینم و فکر می‌کنم به ضرر مملکت تمام خواهد شد.
میرحسین موسوی در پایان این کنفرانس با تشکر از حجت‌الاسلام دعایی مدیرمسئول روزنامه‌ اطلاعات به دلیل در اختیار گذاشتن آمفی تئاتر روزنامه اطلاعات برای برگزاری این کنفرانس عنوان کرد که دولت‌ها می‌روند و خدمات در کشور باقی می‌ماند، بحث‌های امروز هم به این معنا نیست که ما از خدمات مدیران کشور، وزراء، کارمندان و آقای رییس‌جمهور چشم‌پوشی کرده‌ باشیم. در این کشور با نیت‌های خوب کارهایی صورت می‌گیرد اما انتخابات است و ما ایراداتی داریم. فکر می‌کنیم نگاه به این ایرادات امکان تجدید نظر درستی را ایجاد کند. 
مهندس موسوی در ابتدای کنفرانس مطبوعاتی خود در مقدمه‌ای، با تاکید بر قانون‌گرایی در کشور، گفت که وقتی قانون‌گریزی به یک رویه تبدیل شود باید نسبت به نظام احساس خطر کنیم. 
مهندس میرحسین موسوی، یکی از مهم‌ترین دلایل حضور خود را مساله‌ی قانون‌گریزی عنوان کرد و گفت: اجرای قانون هر چند در شکل صوری، قدم اول برای حفظ و حراست از کرامت انسانی و حفظ منافع ملی است.

هیچ مساله‌ای بالاتر از اجرای قانون نیست
موسوی با بیان اینکه وقتی شرایطی ایجاد کنیم که قانون‌گریزی نه یکبار بلکه بارها تکرار و تبدیل به رویه شود باید نسبت به نظام خود احساس خطر کنیم ادامه داد: ممکن است قانون‌گریزی با نیت خوب هم صورت گرفته باشد اما فکر می‌کنم هیچ مساله‌ای بالاتر از اجرای قانون نباشد.
وی انتخابات در کشور را یک فرصت برای ملت جهت نگاه کردن به آنچه گذشته است، خواند و بیان کرد که انتخابات فرصتی است برای تجدیدنظر در تصمیمات خود بر اساس نقد گذشته و نگاه به آینده.
نخست‌وزیر دوران دفاع مقدس با بیان اینکه این نگاه متاثر از شرایط جهانی و داخلی است، افزود: جامعه‌ی ما در چهار سال گذشته تغییراتی داشته است و اتفاقاتی که افتاده است، می‌تواند در تصمیم‌گیری مردم موثر باشد.

همه باید از یک انتخابات آزاد رقابتی منصفانه حمایت کنند
وی اظهار کرد: این تاثیر زمانی است که با تکیه بر کرامت انسانی که یکی از تجلی‌های آن در چارچوب یک انتخابات آزاد، عادلانه و رقابتی می‌تواند بروز کند، در مردم امید به وجود بیاورد و احساس کنند فضایی در این زمینه وجود دارد. بنابراین جزو وظایف اصلی دولت، ملت، همه نهادها، ارگان‌ها و رسانه‌هاست که از یک انتخابات آزاد رقابتی منصفانه حمایت کنند.
موسوی در ادامه با اشاره به انگیزه حضور خود در صحنه و نیز توضیح درباره فعالیت‌هایش در طول 20 سال گذشته، گفت: سال 68 کار بنده در دولت تمام شد و در آن دوره، تجدیدنظری نیز در قانون اساسی انجام شده بود و خود به خود پست نخست‌وزیری برداشته شده بود. بنده نه تنها در آن مقطع بلکه در مقاطع قبلی هم فکر می‌کردم که ما انقلاب کردیم که افراد در یک پست و مقام، همیشگی و جاودانی نباشند.
وی با اشاره به اینکه طبق قانون اساسی، امید بود که سلیقه‌های گوناگونی به صحنه بیایند گفت: من معتقدم اگر این قوانین به درستی رعایت شوند، هر عقیده و فکری می‌تواند وجود داشته باشد زیرا یک نظام در طول زمان تثبیت می‌شود و هیچ مسوولی هم نمی‌تواند روی کار بیاید مگر اینکه تفاوت‌هایی با فرد قبلی داشته باشد. ابتدا برادر بزرگوارمان آقای هاشمی تشریف آوردند و بعد هم آقای خاتمی تشریف آوردند که من هم در سال 76 همان نظر را داشتم.
مهندس موسوی در ادامه اظهار کرد: هیچگاه این نگرانی را نداشتم که فردی از جناح راست یا چپ به روی کار بیاید. گر چه ممکن بود که خودم گرایش خاصی داشته باشم اما اصل را در خود نظام می‌دانستم و اعتقادم این بود که هر چند به صورت سینوسی ولی کشور به پیش خواهد رفت. اگر کسی در کاری افراط می‌کرد، فرد بعدی تلاش می‌کرد، آن را تعدیل کند. در انتخابات ریاست جمهوری نهم هم افراد مختلفی آمدند و انتخابات انجام شد.
موسوی گفت: آنچه در دوره‌ جدید مرا به سمت حضور راند و از هفت - هشت ماه پیش که بحث انتخابات ریاست‌جمهوری مطرح بود، هر وقت از من در این مورد سوال می‌شد، بر خلاف همیشه جواب نه، ندادم، این بود که احساس کردم خود آن قواعد و قوانین در حال آسیب خوردن و از بین رفتن است و این انگیزه‌ی ورود من بود و از همان ابتدا که این بحث‌ها مطرح شده بود نیز این فکر را داشتم اما هر چه زمان گذشت بر این فکر خود مصرتر شدم.

برهم خوردن ساختارهای تصمیم‌گیری در کشور از دلایل حضورم است
نخست‌وزیر دوران دفاع مقدس، در ادامه سخنانش، دومین دلیل عمده‌ی حضور خود در انتخابات ریاست جمهوری را برهم خوردن ساختارهای تصمیم‌گیری در کشور عنوان کرد و گفت: مساله دوم بهم زدن ساختارهایی در سیستم تصمیم‌گیری است که بهم خوردن آنها امکان تصمیم‌گیری عقلانی را در کشور از بین می‌برد و حفظ این ابزارها بسیار مهم است. وقتی این نظام تصمیم‌گیری درست را بهم بزنیم امکان تصمیم‌گیری درست در شرایط پیچیده را از دست می‌دهیم و به قهقرا می‌رویم.
موسوی با بیان اینکه دلیل بعدی، مساله‌ی عدم شفافیت گردش اطلاعات در کشور بود، بیان کرد: بنده نه یکبار، نه دوبار، نه 10 بار بلکه بارها این مساله را دیده‌ام که مردم، نخبگان و همه‌ی قشرهای ما با آمارهای متفاوتی مواجه شده‌اند و امکان تشخیص درست را از دست داده‌اند. وقتی گردش آزاد اطلاعات در کشور وجود نداشته باشد امکان تصمیم‌گیری درست از بین می‌رود و یکی از اساسی‌ترین حقوق ملت از آنها سلب می‌شود.
به گزارش قلم‌نیوز، مهندس موسوی در ادامه برخی افراط و تفریط‌ها را به عنوان یکی از دیگر دلایل حضور خود خواند و افزود: هر افراطی هزینه زیادی برای ما دارد و اگر مراقب نباشیم، تبدیل به تفریط‌هایی نیز می‌شود. تا جایی که می‌بینیم حتی مساله‌ای مثل بحث دوست‌داری ملت اسراییل را می‌شنویم. در جاهایی آنچنان غرب‌ستیزی و شعارهای ما اوج می‌گیرد که برای جبران آن بعضا ناچار به فرستادن پیام‌ها و نام‌های بی‌حاصلی به هزینه‌ی مردم می‌شویم. قطعا ادامه این مساله مهلک خواهد بود.
نخست‌وزیر دوران دفاع مقدس به نحوه برخورد با سرمایه‌های اجتماعی جامعه اشاره کرد و ادامه داد: مهم‌ترین سرمایه‌ اجتماعی ما عزت و کرامت ملت ماست و انقلاب ما هم براساس آن پیروز شد و دوام یافت.

عزت نفس ملت را برای روزهای سخت خود نگه داریم
وی تصریح کرد: اگر قرار باشد شبهه‌ای در این مساله پیش بیاید و با دادن پول، صدقه و گونی‌های سیب‌زمینی و هدایا به این کرامت ضربه بزنیم و مردم را تحقیر کنیم نمی‌توانیم عزت نفس ملت را برای روزهای سخت خود نگه داریم.
وی خاطرنشان کرد: اگر لازم است به مردم کمک شود، این کمک، حق مردم است و نباید انتظار محبت ویژه‌ای از آنها داشته باشیم. اگر قرار است برای مردم کاری انجام شود، باید معلوم شود که بر اساس کدام قانون است وگرنه ممکن است شبهاتی در این زمینه ایجاد شود.
مهندس موسوی در ادامه، برخی اولویت‌های خود در صورت انتخاب شدن به عنوان رییس‌جمهور را بیان کرد و گفت: بنده تصمیم دارم در صورتی که انتخاب شوم در اولین گام آسیبی را که به دستگاه‌های تصمیم‌گیری رسیده است جبران کنم. گرچه برخی از این آسیب‌ها دامنه‌دار خواهد بود. تصمیم دارم فضایی برای گردش آزاد اطلاعات درست کنم زیرا این مساله هم حقی برای مردم و هم وسیله‌ای برای مبارزه با فساد است.
موسوی با بیان اینکه قصد دارم بر عزت و کرامت مردم تکیه کنم و صادقانه با آنها در ارتباط باشم افزود: تلاش خواهم کرد که در سیاست‌های محوری کشور ثبات ایجاد کنم. متاسفانه ما در این سال‌ها لغزان بودیم و دائما سیاست‌های ما در حال تغییر بوده است و بسیاری از ضایعات امروز بر همین اساس است مخصوصا در زمینه‌های اقتصادی.
وی بها دادن به آزادی‌های تصریح شده در قانون اساسی را یکی دیگر از محورهای اصلی برنامه‌های خود عنوان کرد و ادامه داد: این آزادی‌ها شامل آزادی بیان، عقیده، فکر و آزادی انتشار مطبوعات و کتاب، البته در چارچوب قانون می‌شود؛ حتی اگر قانون را قبول نداشته باشیم باید از راه قانونی آن را عوض کنیم.

تلاش خواهم کرد از منابع کمیاب کشور برای اداره‌ درست جامعه بهره ببرم
نخست وزیر دوران دفاع مقدس با بیان این که تلاش خواهم کرد از منابع کمیاب کشور برای اداره‌ درست جامعه بهره ببرم بیان کرد: من از کلام مقام معظم رهبری در رابطه با نام‌گذاری امسال به نام اصلاح الگوی مصرف استفاده می‌کنم و می‌گویم که یکی از مهم‌ترین اصلاحات در این زمینه، اصلاح الگوی مصرف ما در قبال منابع کمیابی مانند بودجه ، ارز و منزلت‌های اجتماعی است که در اختیار دولت قرار دارد.
موسوی همچنین درباره برنامه‌های خود در بخش سیاست خارجی اظهار کرد: من برای یک سیاست خارجی فعال در جهت نیل به اهدافی که بر اساس منافع ملی ما تعریف شده با پایبندی به اصول و حرکتی که منجر به تنش‌زدایی شود به ویژه در قبال کشورهایی که دوست دارند با ما ارتباط داشته باشند-در هر سطحی که باشد- تلاش خواهم کرد.
وی با بیان اینکه افراط و تفریط‌ها در این زمینه آسیب‌های زیادی به ما زده است تاکید کرد: باید تلاش زیادی کنیم تا بتوانیم اعتمادی در سطح بین‌الملل را نسبت به خود ایجاد کنیم.
موسوی ایجاد این اعتماد را به نفع منافع ملی در داخل کشور و در سطح بین‌الملل خواند.





هنوز هم معتقدم بسیج مدرسه عشق است
مهندس میرحسین موسوی با یادآوری رشادت‌ها و خلوص بسیجیان جبهه‌های دفاع مقدس در جمع نخبگان خوزستان عنوان کرد: ما می‌دانیم که بسیج امروز فرزند بسیج دیروز است و این قابلیت را دارد که همچنان مدرسه عشق باشد.
به گزارش قلم‌نیوز، نخست‌وزیر دوران دفاع مقدس صبح روز چهارشنبه با جمعی از استادان، نخبگان، دانشجویان و طیف‌های مختلف از استان خوزستان دیدار کرد و مشکلات موجود این استان را از زبان حاضرین در جلسه شنید.
وی گفت: همیشه وقتی به خوزستان فکر می‌کنم احساس می‌کنم که خوزستان بعد از دفاع مقدس تبدیل به سرزمینی مقدس شده است که نامش پیوسته به آرزوها، آمال و کل هویت ماست.
موسوی اضافه کرد: وقتی به دورترین نقطه‌ی ایران سفر کنید می‌بینید افرادی هستند که خاطراتی درباره آن خطه نظیر شلمچه، آبادان، اهواز، دزفول و امثالهم دارند و این یک موقعیت برتر و بالاست که مختص استان خوزستان است و یک سرمایه‌ فرهنگی و اجتماعی محسوب می‌شود.
نخست‌وزیر دوران دفاع مقدس، با بیان اینکه معمولا در خوزستان نوعی مقایسه بین ثروت‌های استان و مشکلات موجود صورت می‌گیرد، اظهار کرد: اگر راجع به آینده‌ خوزستان فکر کنید باید توجه ملی نسبت به این مناطق را ایجاد کنیم، چرا که هم خوزستان و هم پنج استانی که مستقیما در جنگ بودند آسیب‌های فراوانی از جنگ دیدند که البته در خوزستان بسیار بیشتر است و این توجه ملی می‌تواند دولت ها را وادار کند که مساله بازسازی را تمام شده فرض نکنند.

تنوع قومی را باید یک فرصت بدانیم نه تهدید
موسوی با اشاره به وجود ترکیب قومی متنوع در استان خوزستان، گفت: من همیشه معتقد بوده‌ام که این تنوع را باید یک فرصت بدانیم نه تهدید. این تنوع موجب بالندگی کشور ماست و باید آن را به صورت یک ظرفیت در نظر بگیریم نه یک عنصر ضد پیشرفت و ضد توسعه.
وی با اشاره به سخنان حاضرین همچنین به تنوع زبانی در آن استان اشاره و اظهار کرد: زبان‌ها یک پدیده‌ی ساده و مکانیکی نیستند که بشود به راحتی آنها را حذف کرد بلکه با زندگی و گذشته مردم عجین شده‌اند. ظرفیت‌های زبان‌ها نیز باید یک ظرفیت ملی به حساب بیاید و از آن در جهت توسعه و پیشرفت استفاده شود.
عضو مجمع تشخیص مصلحت نظام موقعیت جغرافیایی استان خوزستان را نیز حساس توصیف کرد و افزود: در زمان آتش‌بس وقتی به پالایشگاه آبادان آمدیم هرچه بود ویرانی بود و خاکستر، چرا که در تیررس مستقیم دشمن قرار داشت. آن موقع با برخی دوستان در میان خاکسترهای به جا مانده از آن پالایشگاه نشستیم و معتقد بودیم که به عنوان برداشتن یک قدم در جهت بازسازی خوزستان و نشان دادن اهمیت این مساله به مردم کشورمان و دنیا، بحث راه‌اندازی سریع پالایشگاه بسیار مهم است. در آن زمان یکی از مدیران برجسته صنعت نفت به من گفت که اگر دولت کمی کمک کند، صدروزه پالایشگاه را راه می‌اندازیم و بعد با شگفتی دیدیم که پالایشگاه ظرف نود و هشت روز به بهره برداری رسید. ما باید از همان حس و روحیه برای بازسازی مناطق جنگی استفاده کنیم.

بسیار مهم است که مناطق آسیب‌دیده خود را به بهترین شکل احیا کنیم
نخست‌وزیر دوران دفاع مقدس اضافه کرد:برای ما بسیار مهم است که در رقابت‌های شدیدی که در منطقه وجود دارد، مناطق آسیب دیده خود را به بهترین شکل احیا کنیم.
موسوی با تاکید بر اینکه «باید نشان دهیم که ملت ما قدر فرزندان فداکار خود را می‌دانند»، تصریح کرد: این مساله جزو وظایف ملی برای همه از جمله دولت است که در این زمینه باید تلاش کند. در این جلسه به مشکلات راه نیز اشاره شد که باید عرض کنم حل این مشکلات جز با عزم ملی، تلاش دولت و همکاری خود مردم خوزستان امکان‌پذیر نیست.

وقتی همه با هم باشند می‌توان بر مشکلات فائق آمد
وی با بیان اینکه «وقتی همه با هم باشند می‌توان بر مشکلات فائق آمد» تاکید کرد: مهم‌ترین ثروت نیروی انسانی علاقه‌مند در آن منطقه اعم از فارس، عرب، بختیاری و لر است. همه اینها یک نیروی انسانی توانمند را تشکیل می‌دهند که با تکیه بر آنها می‌توان بر مشکلات فائق آمد. من دوبار به هویزه سفر کرده‌ام و امروز وقتی می‌شنوم که چه مشکلاتی در آنجا وجود دارد واقعا تاسف می‌خورم.

در ابتدای انقلاب فرهنگ نخبگان و مردم عادی به یک فرهنگ تبدیل شد
موسوی در ادامه با اشاره به نقش نخبگان اظهار کرد: یکی از اتفاقاتی که در ابتدای انقلاب افتاد این بود که در ابتدای انقلاب فرهنگ نخبگان و مردم عادی، این دو فرهنگ به یک فرهنگ تبدیل شد و بدین ترتیب نخبگان از فرودستان فضیلت‌های اخلاقی گرفتند و فرودستان از دانش و نگاه نخبگان بالی برای پرواز تهیه دیدند.
نخست‌وزیر دوران دفاع مقدس، حضور در جبهه‌های جنگ را یکی از مصداق‌های یکی شدن این دو فرهنگ عنوان کرد و گفت: در پدیده‌ای مثل جنگ نمی‌توانستید تشخیص دهید که یک فرد از چه قشر یا قومی است یعنی همه تمایزها از بین رفت و این ویژگی بود که انقلاب اسلامی در پی آن بود. کافی است به شهدای هویزه نگاه کنید؛ خون دانشگاهی و دانشجو و افراد عادی گمنام یکسان در راه اهداف بلند انقلاب ایثار شده است. این امر در سطح ملی هم اتفاق افتاد و بدین ترتیب بسیاری افراد بودند که شهید شدند و بعدها متوجه موقعیت و جایگاه علمی آنها شدیم؛ البته نمی‌خواهم بگویم این تمایزها فی‌نفسه بد است ولی در جامعه‌ای که تحول مثبت پیدا کرده است، این بخش‌های گوناگون به شکلی در کنار هم جمع می‌شوند که تبدیل به جمع واحد پرقدرت می‌شوند.

در کنار هم نشستن همه نیروهاست که می‌تواند ثمربخش باشد
موسوی ادامه داد: امروز اگر چه از فضای انقلاب دور شدیم ولی نباید آن خوبی‌ها را فراموش کنیم. خوزستان توسط مردم عادی و نخبگان آن منطقه باید ساخته شود و ارتباط نخبگان با مردم اهمیت زیادی دارد چرا که در کنار هم نشستن همه نیروهاست که می‌تواند ثمربخش باشد.

بسیجی که متعلق به مدرسه عشق است، از دوستی مردم لذت می‌برد
عضو مجمع تشخیص مصلحت نظام، در ادامه در ارتباط با سوالی که که یکی از سخنران‌ها در مورد عبارت "بسیج، مدرسه عشق است" اظهار کرد: بنده‌ این جمله را در یک مراسم که تعدادی از بسیجیان در حال اعزام به جبهه بودند، گفتم. این بسیجیان دل‌کنده از هر چیز در حال عزیمت به جبهه‌ها بودند و بنده نتوانستم با هیچ بیان دیگر احساساتم را در مورد بسیج بیان کنم و اکنون هم هنوز بر آن عقیده هستم؛ به نظر بنده یک بسیجی که متعلق به مدرسه عشق است، فراتر از جناح عمل می‌کند و دید ملی و نه جناحی دارد؛ تهدید و تتمیع در آن موثر نیست و وقتی به الگویی برای تبعیت و پیروی می‌اندیشد، به یاد شهید باکری‌ها و همت‌ها و امثال آن می‌افتد، بسیجی که متعلق به مدرسه عشق است، از دوستی مردم لذت می‌برد. حافظ عرض و ناموس مردم بدون توجه به اختلافات سلیقگی خود با آنهاست و این بسیجی حرمت حریم‌های خصوصی مردم را در مقابل تهاجمات گوناگون حفظ می‌کند و در ادای وظیفه خود پیرو حق است. بسیجی شاگرد مدرسه عشق شاگرد امام است که بازوان بلندش همه ملت را در برمی‌گرفت و در این بسیجی که آماده دفاع از حریم اسلام و ملت خودش است، پول و هدیه و متاع دنیوی ارزشی ندارد.
وی بیان کرد: این بسیجی رای مستقل خود را دارد و مثل رهبر خود که فرمودند من یک رای دارم و کسی آن‌را نمی‌داند، رای می‌دهد و این بسیجی الهام‌بخش است و این بسیجی از جنس زاهدان شب و شیران روز است و ما می‌دانیم که بسیج امروز فرزند بسیج دیروز است و این قابلیت را دارد که همچنان مدرسه عشق باشد. مدرسه‌ای که دوستی و محبت و یگانگی و وحدت را در میان ملت دنبال کند؛ این بسیجی حافظ امانت‌های سنگینی است که ملت به او می‌سپارد. من هنوز هم به آن شعار اعتقاد دارم.
موسوی در ادامه به بحث ارتباط خود با مقام معظم رهبری اشاره کرد و گفت: ما در کشور خود یک قانون اساسی داریم که در آن جایگاه نهادهای مختلف به دقت مشخص شده است و ما هم باید از همین جا شروع کنیم؛ اینجا بحث از سلیقه‌ی اینجانب و دیگری بیهوده است و اگر کسی به قانون اساسی اعتقاد نداشته باشد و نامزد شود، با مردم خدعه کرده است. بنده هم به ولایت فقیه معتقدم و اگر انتخاب شوم برای حل مشکلات مردم حتما ارتباطی قوی با مقام معظم رهبری ایجاد خواهم کرد.

راه حل درست مشکلات، اجرای قانون است
وی در بخشی دیگر از سخنان خود در مورد اجرای قانون تصریح کرد: ممکن است مشکلاتی در قانون داشته باشیم، ولی راه‌حل درست این است که از همان راه قانونی وارد عمل شویم. به علاوه اینکه بسیاری از سیاست‌هایی که در کشور گذاشته می‌شود، در سکوی قانون اساسی امکان پیگیری دارد.

دلیل بسیاری از مشکلات ما در چهار سال اخیر بیرون رفتن از چارچوب قانون بوده است
به گزارش قلم‌نیوز، نخست‌وزیر دوران دفاع مقدس، با بیان اینکه دلیل بسیاری از مشکلات ما در چهار سال اخیر این است که از چارچوب قانون بیرون رفته‌ایم و آن را رعایت نکرده‌ایم، اضافه کرد: برای مثال بر اساس قوانین موجود بودجه‌هایی برای پروژه‌های ملی و استانی تصویب می‌شود و طبیعی است که در ابتدای سال، بودجه‌های استان‌ها بدون هیچگونه منت بر مردم به آن مناطق فرستاده شود. وقتی در این مساله تعلل و صبر می‌کنیم که مثلا در فرصتی خاص این کار را انجام دهیم یا حتی با نیت خوب و برای اینکه مثلا مردم را خشنود کنیم این مساله را به تاخیر می‌اندازیم، مشکلاتی به وجود می‌آید، بسیار خسارت بار است و باب و پایه‌ قانونی هم ندارد و ایجاد تعهدات جدید جز ایجاد مشکل برای آینده کشور سودی ندارد؛ هر چند به خشنودی آنی یک جمعیتی بینجامد. وقتی از قوانین عبور می‌کنیم بخش عمده‌ای از مشکلات ایجاد می‌شود.

برداشت متحجرانه و نادرست از ایدئولوژی ما را دچار مشکلات عدیده می‌کند
وی با اشاره به نقش منفی یا مثبت ایدئولوژی در سیاست خارجی گفت: یکی از مسایلی که الان در کشور بر آن اجماع وجود دارد مساله‌ی جذب سرمایه‌های خارجی در کشور و به ویژه سرمایه‌های ایرانی خارج شده از کشور است. وقتی به کشورهایی که در این راه تلاش کرده‌اند، نگاه کنیم با یک طیف گسترده از کشورها مواجه می‌شویم که در میان این طیف کشورهایی نظیر چین، هند، سنگاپور، کره، مالزی و ترکیه وجود دارند که اینها نظام‌هایی با ایدئولوژی‌های مختلفی هستند و این مساله نشان می‌دهد که صرف وجود ایدئولوژی مانعی برای جذب سرمایه‌ها نیست بلکه برداشت متحجرانه و نادرست از ایدئولوژیست که ما را دچار مشکلات عدیده می‌کند. ایدئولوژی چیز بدی نیست و مانع جذب سرمایه‌ها نیز نخواهد بود.

مگر ورزش، تصمیمات کارشناسانه، عقلانی و مردم‌سالارانه نیاز ندارد؟ چرا باید مساله را سیاسی کنیم؟
موسوی افزود: وقتی سیاست‌های لغزانی داشته باشیم و پی در پی و غیرکارشناسی نیروها را عوض کنیم و برای مثال وقتی یک تیم پیروز نمی‌شود همان شب مربی آن را عوض کنیم و مربی دیگری را آمرانه سر کار بگذاریم، چنین مشکلاتی به وجود خواهد آمد. مگر ورزش تصمیمات کارشناسانه، عقلانی و مردم‌سالارانه نیاز ندارد؟ پس چرا باید دخالت کنیم و مساله را سیاسی کنیم؟ آیا این یکی از عوامل عقب‌ماندگی ما در ورزش نیست؟ همین مساله نیز در مسایل مختلفی نظیر سیاست و اقتصاد ما نیز وجود دارد.
نخست‌وزیر دوران دفاع مقدس، در تشریح این مطلب به عنوان مثال به پرونده مک فارلین اشاره کرد و یادآور شد: برای پرونده‌ مک فارلین محاکمه‌ای در آمریکا ترتیب داده شده بود. در آن دادگاه مهمترین ایرادی که حتی به ریگان هم گرفته شد، این بود که در تصمیمات خود چرا نظر کارشناسی وزارت خارجه را نگرفته است یعنی ایراد به تصمیم نبود، به عدم رعایت الزامات یک تصمیم بود.
اگرچه باید از آرمان‌های انقلاب صحبت کنیم اما در اجرا هم باید به مقررات و کار کارشناسی مقید باشیم
وی مثال ذکر شده را یکی از مصادیق اهمیت به کار کارشناسی دانست و در پایان اظهار کرد: باید ببینیم که ما تا چه اندازه به این اصول در این کشور پایبندیم. این یکی از مشکلات موجود در کشور ماست. درست است که باید شعار انقلابی بدهیم و از آرمان‌های انقلاب صحبت کنیم، ولی در اجرا هم باید به مقررات و کار کارشناسی مقید باشیم چرا که این هم جزیی از انقلاب ماست.
در ابتدای این جلسه جمعی از کارشناسان، نمایندگان ادوار مجلس شورای اسلامی، مدیران، استادان، پزشکان، ورزشکاران و دانشجویان حاضر نزدیک به یک ساعت و نیم به بیان مشکلات عمده‌ی استان خوزستان پرداختند.























انتقاد مهندس موسوی از پایین آوردن کرامت انسانی افراد در جامعه
مهندس میرحسین موسوی گفت: بزرگ‌ترین سرمایه ما در 30 سال گذشته برای مقابله با تهدیدات، تکیه نظام بر مردم بوده است.
به گزارش خبرنگار قلم نیوز، نخست وزیر دوران دفاع مقدس در دیدار با جمعی از آذری‌های مقیم مرکز، تاکید کرد: وقتی این سرمایه کاهش پیدا کند، بداخلاقی‌ها افزایش می‌یابد و امنیت به خطر می‌افتد.
وی با اشاره به حضور خود در عرصه‌ انتخابات خاطرنشان کرد: بنده بعد از سال 68 قصد ورود به کار سیاسی در این سطحی که الان وارد شده‌ام را نداشتم؛ چرا که به نظر من اگر قواعد رعایت می‌شد، فرقی نمی‌کرد که افرادی از راست یا چپ بیایند؛ این گرایش‌ها می‌توانستند مکمل همدیگر باشند. آن‌چه مرا به صحنه کشاند، به هم خوردن این قواعد است که ممکن است اگر ادامه پیدا کند به کشور آسیب جدی وارد شود.
موسوی، یکی از مهم‌ترین مصادیق بر هم خوردن این قواعد را مساله قانون‌شکنی و قانون‌گریزی دانست و افزود: کشوری که در آن، قانون حاکم نباشد، رستگاری نخواهد داشت و حتی اگر بخواهیم به سمت قوانین بهتر پیش برویم باید از راه قانونی وارد شویم. در ضمن باید توجه داشته باشیم که ما اصول مترقی‌ای در قانون اساسی خود نیز داریم. ما موارد متعددی از قانون‌گریزی را شاهد بوده‌ایم و من، احساس کردم اگر این تبدیل به رویه شود، احتمال این‌که بتوانیم مشکلات خود را حل کنیم، بسیار کم می‌شود و این را اگرچه حتی ممکن است ظاهری از خیرخواهی داشته باشد، یک حرکت رو به قهقرا می‌دانم.
وی هم‌چنین با بیان این‌که نظام تصمیم‌گیری، مساله‌ای نیست که یک دولت ایجاد کرده باشد بلکه بیش از 100 سال برای ایجاد این ساختارها زحمت کشیده شده است، اظهار کرد: وقتی به این ساختارها بی‌اعتنایی کنیم و مراکز برنامه‌ریزی را تضعیف کنیم و در یک شب صدها شورا را که هزاران ساعت برای آنها کار شده است، از بین ببریم، معلوم نیست که در آینده چطور می‌توانیم تک تک اینها را احیا کنیم.
عضو مجمع تشخیص مصلحت نظام اضافه کرد: 18 عدد از این شوراها را مجلس تصویب کرد که به حالت عادی خود برگردند و بعد مشکلی با شورای نگهبان پیدا کردند و نزدیک به یک سال در مجمع تشخیص مصلحت نظام کار کارشناسی شد و در نهایت بجز 3 نفر، بقیه رای دادند که این شوراها باید احیا شود ولی از مهرماه که این مساله تصویب شده، تا کنون چنین اتفاقی نیفتاده است.
موسوی، وجود شوراها و نظام تصمیم‌گیری را موجب عقلانی شدن تصمیمات دانست و گفت: این شوراها موجب عقلانی‌تر شدن تصمیمات می‌شود و از این‌که به تصمیم‌گیری‌های فردی برگردیم، جلوگیری می‌کند. یک فرد با همه استعدادهای خود هیچ‌گاه نمی‌تواند خود را جایگزین شوراها کند. آیا این رفتارها نوعی برگشت به دوران ناصرالدین شاهی نیست؟
وی در ادامه، ارایه شدن آمارهای نادرست را یکی دیگر از مشکلات امروز کشور عنوان کرد و با تاکید بر این‌که پایه‌ی هر تصمیم درست، اطلاعات درست است، افزود: متاسفانه در این کشور به وضعی رسیده‌ایم که رقم درستی حتی از شاخص‌های اصلی نیز اعلام نمی‌شود و آمارهای متفاوتی بیان می‌شود و این امکان تصمیم‌گیری درست و نقد منصفانه را سلب می‌کند. این مساله مقدم بر سیاست‌گذاری است و بدون آن، امکان سیاست‌گذاری درست نخواهیم داشت.
موسوی اضافه کرد: مساله عدم شفافیت نیز یکی از مهم‌ترین مشکلات کشور است و متاسفانه بسیاری مسایل وجود دارد که ما از آن اطلاعی نداریم. یک فرد به عنوان شهروند جمهوری اسلامی حق دارد آمار و اطلاعات دقیق و درست در دست داشته باشد تا بتواند نقد کند.

نخست وزیر دوران دفاع مقدس با مقایسه گذشته و حال در مورد مساله شفافیت در اطلاع‌رسانی، به یک نمونه اشاره کرد و گفت: در اواخر جنگ، نشریه‌ای فرهنگی منتشر می‌شد. در آن زمان دیدم برخی از پیمان‌هایی که در مساله نفت می‌دهیم را می‌توانم در آن نشریه بخوانم ولی به دست من به عنوان نخست وزیر نمی‌رسید. یعنی آنها اطلاع داشتند و بنده که مسوول بودم، نداشتم. الان وضع امروز را به نسبت آن شرایط مقایسه کنید و ببینید اطلاعات تا چه اندازه پیچیده به رمز و رازهایی شده است.
وی با اشاره به مشکلات اقتصادی اعم از تورم، بیکاری و مشکلاتی در زمینه تولید ناخالص ملی تصریح کرد: ورود به تمام این مسایل زمانی مکان‌پذیر است که ابتدا این چارچوب‌های اساسی خود را حل کرده باشیم. مشکل امروز ما در رابطه با به هم خوردن این چارچوب‌هاست. مساله کاهش سرمایه اجتماعی در جامعه فوق‌العاده مهم است؛ چرا که اگر قرار باشد این مساله کاهش پیدا کند و مثلا رای آذربایجانی‌ها که همیشه در راس دفاع از کشور و منافع ملی بوده‌اند روز به روز کاهش بیابد، این یک علامت است یعنی ما داریم از این جهت خسارت می‌بینیم.
عضو مجمع تشخیص مصلحت نظام با بیان این‌که بخشی از این مشکلات به مساله‌ کرامت انسانی برمی‌گردد، خاطرنشان کرد: در سند فرادستی چشم‌انداز 20 ساله به مساله‌ی کرامت انسانی به عنوان یک مفهوم حقوق بشری تکیه شده است. مسائلی نظیر اقتصاد صدقه‌ای، سرمایه‌های اجتماعی را به شدت کاهش می‌دهد.
موسوی با اشاره به اداره کشور با وجود بودجه‌ای اندک در زمان جنگ تحمیلی اظهار کرد: بنده شهادت می‌دهم که آن معجزه در سایه این سرمایه اجتماعی امکان‌پذیر است، نه در شرایط دیگر. اگر در ملت ارزش‌ها به همان اندازه توانمند شود ما از حداقل‌ها می‌توانیم حداکثرهایی بسازیم.
نخست وزیر دوران دفاع مقدس در ادامه گفت: در حالی که ترکیه و بسیاری از کشورهای آسیایی و خاور دور، نزدیک به 20 سال تجربه رشد بالای 10 درصد دارند، ما با آن درآمدهای نفتی نمی‌توانیم به مرز 8 درصد نزدیک شویم؛ در حالی که ما منابع عظیم، نیروهای تحصیل‌کرده و اراده‌های قوی در این مملکت داریم ولی متاسفانه از اینها استفاده نکرده‌ایم.
وی با انتقاد از پایین آوردن کرامت انسانی افراد در جامعه اظهار کرد: در جایی می‌بینیم پول فرستاده‌اند و در جای دیگر آرد فرستاده شده است. من عکسی در یکی از سایت‌ها دیدم که یک عده از بچه‌های روستایی ایستاده‌اند و درحالی که سر همه آنها رو به پایین است، یک نفر کف دست آنها پول می‌گذارد. آیا ما می‌خواستیم به این‌جا برسیم؟ این همان فرد روستایی است که در شرایط جنگ، محصول و گوسفند خود را برای جبهه‌ها می‌فرستاد و حتی فرزند خود را هم برای قربانی می‌فرستاد. این بزرگ‌ترین مساله‌ای است که باید به دنبالش باشیم.
عضو مجمع تشخیص مصلحت نظام ادامه داد: ضمن این‌که باید به سمت تدوین سیاست‌های منطقی اقتصادی و اجتماعی برویم، باید در جهت برگشت اعتماد مردم هم تلاش کنیم؛ چرا که آن موقع است که نظریات کارشناسی و انسان‌های دلسوز سرازیر خواهد شد. در ابتدای انقلاب، تعداد افرادی که دکترای اقتصاد داشتند، با انگشتان دست قابل شمارش بود اما الان ما بالای هزار نفر دکترای اقتصاد در این کشور داریم که همگی انسان‌های وطن‌دوستی هستند و فقط کافی است بستری ایجاد کنیم که نظریات کارشناسی مطرح شود. در زمینه جامعه‌شناسی، مردم‌شناسی و علوم دیگر نیز همین وضعیت حاکم است.
موسوی با بیان این‌که مهم‌ترین کاری که دولت بعدی می‌تواند وعده بدهد این است که آیا می‌تواند از این ذخایر اجتماعی استفاده کند یا خیر؟ تاکید کرد: اگر نتوانیم با این نیروی انسانی وسیع کار کنیم یقینا نخواهیم توانست کاری از پیش ببریم.
وی هم‌چنین با اشاره به مشکلاتی در زمینه پیمانکاری پروژه‌ها در کشور افزود: یکی از کلیدهای اصلی رشد کشور، ایجاد پیمانکاری‌های قوی، اصولی و مقتدر در کشور است که مورد حمایت نظام هم باشد.
بر اساس این گزارش، موسوی در ادامه این جلسه به کاغذ یادداشتی که در دست خود داشت اشاره کرد و در حالی که صحبت‌های پایانی خود را به زبان ترکی بیان کرد، گفت: یکی از دوستان گفته که کمی هم ترکی حرف بزن؛ من ترکی بلد هستم. در سال 1331 در سن حدودا 12 سالگی از تبریز آمده‌ام و این امر با ملی شدن صنعت نفت و مسایل مربوط به دکتر مصدق و آیت‌الله کاشانی و مشکلات مربوط به آن، همزمان بود و آن فضاها و ماجراها را به خاطر دارم.
وی با اشاره به آشنایی خود با زبان ترکی و مطالعه در این زمینه اظهار کرد: باید بیشتر تمرین کنم تا در شهرهایی مثل تبریز و اردبیل بتوانم راحت‌تر به این زبان صحبت کنم.
عضو مجمع تشخیص مصلحت نظام، زبان را یک پدیده زنده توصیف کرد و افزود: به نظر من زبان یک پدیده و خارج از مسایل آمرانه است و نمی‌توان این پدیده زنده را عوض کرد یا از بین برد. این زبان، قدمت، ادبیات و فرهنگی دارد و تک تک واژه‌ها به اسطوره‌های گذشته اشاره می‌کند که در زبان‌های دیگر نمی‌توان پیدا کرد.
موسوی در پایان گفت: به عنوان مثال اگر شعر حیدر بابای مرحوم شهریار به خوبی ترجمه شود هرکس این شعر را بخواند به لطافت آن پی می‌برد. همه زبان‌ها این ظرفیت را دارند، مخصوصا زبان‌های دارای وسعت و قدمت. به همین دلیل من به این زبان علاقه دارم. البته همه زبان‌ها چنین ظرفیتی دارند و ما نباید فکر کنیم این‌گونه زبان‌ها تهدید هستند بلکه فرصت و ذخیره برای ما به شمار می‌آیند.


آنچه موجب استحکام و قدرت ماست، وفاداری مردم است
مهندس میرحسین موسوی با بیان اینکه ما به دنبال احیای ارزش های جامعه برای نگه داشتن کشور هستیم، اظهار کرد: به نظر من هیچ چاره ای در دنیای پر از مشکل امروزی نداریم، غیر از آنکه به ارزش ها برگردیم.
به گزارش خبرنگار قلم نیوز، نخست وزیر دوران دفاع مقدس در دیدار جمعی از ایلامی های مقیم مرکز با بیان اینکه ایلام به گردن همه ما حق دارد، افزود: در زمان جنگ تعرض زیادی توسط دشمن به ایلام شد و مردم، نقشی اساسی در پیروزی ما در آن منطقه ایفا کردند که هیچگاه آن مبارزات را فراموش نمی کنیم.
وی تاکید کرد: اگر نقش مردم را در زمان جنگ درنظر بگیریم، خواهیم دید که کارهای دولت در آن زمان، در مقابل آن رشادت ها، اندکی بیش نبوده است.
موسوی به ظرفیت های استان ایلام اشاره کرد و گفت: ایلام منابع بالقوه زیادی دارد که مهترین آن، سابقه تاریخی آن منطقه است و می تواند در جذب گردشگر بسیار موثر باشد. نکته قابل توجه این است که آن منطقه باید به بازار ملی بپیوندد و اگر این اتصال را برقرار کنیم، بسیاری از مشکلات حل خواهد شد زیرا اگر از مزیت های نسبی این استان استفاده شود، می توانیم نتایج بسیار خوبی بگیریم.
عضو مجمع تشخیص مصلحت نظام اضافه کرد: آنچه در مورد ایلام باید تاکید شود،تکیه بر نیروی انسانی آن منطقه و وفاداری آنهاست. در سال های آخر جنگ اگر وفاداری، مقاومت و آگاهی مردم آن منطقه نبود، دولت و کشور با مشکل جدی مواجه می شد.
وی همچنین به انتخاب ایلام به عنوان اولین مقصد سفرهای خود اشاره کرد و افزود: من ایلام را به عنوان اولین استان قرار دادم زیرا شاید جزو معدود افرادی باشم که شدت وسعت فداکاری مردم آنجا را در لحظات حساس دیده ام. آمدن به ایلام نوعی قوت گرفتن نیز هست به طوری که به مردم کل کشور گفته شود آنچه موجب استحکام و قدرت ماست، وفاداری مردم است.
موسوی با بیان اینکه در دیدار با نخبگان ایلام، ایده ها و دیدگاه های آنها را دریافت خواهیم کرد، درباره ستاد انتخاباتی خود نیز گفت: ستادی که ما داریم حالت جناحی ندارد. ما با همه گروها در تماس هستیم و ستاد ما یک حالت باز دارد که افراد مختلفی می توانند در آن فعالیت و همکاری کنند.
نخست وزیر دوران دفاع مقدس خاطر نشان کرد: من تصمیم دارم که عقاید و برنامه های خود را آنطور که هست با مردم در میان بگذارم و آنها خود تصمیم بگیرند. من نمی توانم به مردم دروغ بگویم یا خودم را غیر از آن چیزی که هستم، معرفی کنم.
وی با تاکید بر لزوم وحدت در جامعه اظهار کرد: مردم عادی در کشور ما که بار اصلی انقلاب را به دوش می کشند، همه موارد خوب جناح ها را با هم دارند و چه بسا بتوانیم اختلافات بین جناح ها را در سطح ملی کم کنیم زیرا این برای کشور ما حیاتی است که همه نیروها در کشور ما با هم کار کنند یا حداقل دشمنی و خصومتی با هم نداشته باشند. اگر دقت کنید امام (ره) هم همواره در سخنرانی های خود همه را به وحدت دعوت می کردند.
موسوی با بیان اینکه من در بین گروه های مختلف دوستانی دارم و در دولت قبلی خود از افراد مختلف بهره می بردم، یاد آورشد: آن زمان در دولت اختلافاتی بود اما این موجب نمی شد که مانعی برای کار کردن به وجود آید. قبلا هم گفته ام که در کابینه حدود 8 یا 9 نفر کاملا خط سیاسی متفاوتی داشتند اما یک ذره هم در همکاری برای خدمت به کشور خدشه وارد نشد و در آینده هم می توان این خط مشی را ادامه داد.


نسبت به قواعد و اصول نظام احساس خطر کردم
وی در دیدار با آیت‌الله العظمی صانعی، با بیان اینکه «من همواره معتقد بوده‌ام که مهمترین وظیفه دولت این است که به قانون عمل کند»، احساس خطر نسبت به قواعد و اصول نظام را انگیزه خود برای حضور در عرصه انتخابات عنوان کرد و افزود: در دوره جدید برخی سیاست‌ها را می‌دیدم که افراد را می‌آزرد و احساس کردم نمی‌توانم در این عرصه ساکت باشم؛ بنابراین وارد صحنه شدم.
نخست‌وزیر دوران دفاع مقدس با اشاره به مشکلات فرهنگی، اجتماعی و مدیریتی کشور، اظهار کرد: این مسایل و مشکلات با سلیقه‌های ما که اول انقلاب را دیده بودیم و امام (ره) را درک کرده بودیم و نیز بعد از آنکه دیگر برادران ما سر کار بودند، سازگاری نداشت.
وی در ادامه با اشاره به تلاش‌های حضرت امام (ره) و ایجاد جامعه جدید که در آن حاکمیت، با ارزش‌ها بود و مسایل مادی و کوچک به فراموشی سپرده شد و بعد هم علی‌رغم سختی‌ها و مشکلات به دلیل حاکمیت همین ارزش‌ها، مردم به انقلاب و نظام پایبند ماندند گفت: وقتی این چارچوب به خوبی درک شود، با وجود فراز و نشیب‌هایی که به طور طبیعی در هر نظامی ممکن است وجود داشته باشد، اصل نظام از بین نمی‌رود. در سال‌هایی که جنگ تمام شد و خدمت ما هم در دولت خاتمه یافت، در ذهنم همواره این‌طور بود که نظام جمهوری اسلامی برای این آمده است که افراد به صورت دائم‌العمر در یک پست و مقام نباشند و مردم در انتخابات مختلف فرصت تحقق این مساله را پیدا می‌کنند. بنابراین چندان نگرانی از این جهت نداشتم که کدام تفکر بر سر کار می‌آید تا اینکه به دوره‌ی جدید رسیدیم.
موسوی با اشاره به اینکه استفاده از نیروهای کارآمد و نیز دستگاه‌های مشورتی کم کم در کشور ما نهادینه شده بود، از این موضوع ابراز تاسف کرد که در این دوره بخشی از این دستگاه‌ها و افراد حذف شدند.

هر کس بر اساس دانایی خود مسوول است
وی ادامه داد: هر کس بر اساس دانایی خود مسوول است بنابراین بنده بر همین اساس در صحنه حاضر شدم و قصدم این است که بنده و کسانی که در صحنه هستیم، عقاید و قواعد خود را بیان کنیم و مردم نیز انتخاب خود را انجام می‌دهند.
مهندس موسوی همچنین با تاکید بر صیانت از آرای مردم و برگزاری انتخاباتی رقابتی و آزاد، خاطر نشان کرد: هر کس که در جامعه وارد صحنه می‌شود نگرانی‌هایی نسبت به صیانت از آرای مردم و برگزاری انتخاباتی رقابتی، آزاد و سالم دارد و این از دغدغه‌هایی است که فکر می‌کنم هر کاندیدایی داشته باشد؛ سعی می‌کنیم آنچه فکر می‌کنیم که درست است و نظر مشورتی است، با مردم در میان بگذاریم.
وی با تاکید بر نقش مرجعیت در جامعه، اظهار کرد: مرجعیت ما به دلیل استقلال و سابقه‌ خوش در بین مردم یک نیروی تعیین کننده است و پشتوانه آنها می‌تواند کمک کند که بهتر به اهداف خود برسیم.

اهمیت مرجعیت و روحانیت در مسایل سیاسی و اجتماعی بسیار قابل توجه است
به گزارش قلم‌نیوز، مهندس موسوی در دیدار با آیت‌الله العظمی موسوی اردبیلی با اشاره به اهمیت و نقش مرجعیت در کشور گفت: اهمیتی که مرجعیت و روحانیت ما در مسایل سیاسی و اجتماعی کشور دارد، بسیار قابل توجه است و خود من از قدیم و حتی از سال‌ها پیش از انقلاب خدمت شخص شما ارادت داشتم و از راهنمایی‌هایتان همواره استفاده کرده‌ام.
نخست‌وزیر دوران دفاع مقدس افزود: با توجه به اهمیتی که مرجعیت در کشور ما دارد، در هر شرایطی در تصمیمات بزرگ کشور دخیل و تاثیرگذار است.
موسوی با بیان اینکه «مسایل و مشکلاتی که در سال‌های اخیر در کشور به وجود آمده، موجب شد تا در این دوره هر چه فکر کردم نتوانستم جواب نه بگویم» افزود: وقتی مسایل را ارزیابی کردم احساس کردم وظیفه دارم، وارد صحنه شوم؛ البته نتیجه به دست خداست ولی احساس کردم که من باید تلاش خود را در این زمینه انجام دهم.
وی با بیان اینکه در آینده هر اتفاقی بیفتد و هرکس که رییس‌جمهور شود، حضور و نظر یک مرجعیت بیدار و آگاه به مسایل مختلف بسیار تعیین‌کننده است اظهار کرد: تاثیر مرجعیت بر افکار عمومی و تبعیت از آنها همواره ما را از مشکلات نجات داده است.
موسوی افزود: از قدیم مرجعیت و موضع‌گیری‌های آن در جامعه ما تعیین‌کننده بوده است و در حال حاضر این تاثیر وسیع‌تر شده است و قطعا در آینده نیز این سرمایه در خدمت مصالح کشور به کار گرفته می‌شود.
وی در پایان آیت‌الله العظمی موسوی اردبیلی را یک عالم فرزانه و یک فرد سیاسی شناخته شده در کشور توصیف کرد و گفت: ‌هیچ نهاد رسمی در کشور استقرار درست پیدا نمی‌کند مگر اینکه ارتباط خود را با مرجعیت حفظ کند.

اگر اتفاقی در جامعه می‌افتد مرجعیت نمی‌تواند نسبت به آن بی‌تفاوت باشد
به گزارش خبرنگار قلم‌نیوز، مهندس موسوی در دیدار با آیت‌الله‌العظمی مکارم شیرازی نیز با اشاره به اینکه این نظام با تقدیم شهدا و رنج زیاد استقرار پیدا کرد و بدین ترتیب تغییرات اساسی در کشور ما ایجاد شد افزود: از همان ابتدا نقش مرجعیت بسیار مهم و تاثیرگذار جلوه می‌کرد و اکنون هم، چنین است یعنی اگر اتفاقی در جامعه می‌افتد
مرجعیت نمی‌تواند نسبت به آن بی‌تفاوت باشد و سرشت جمهوری اسلامی نیز در این مسیر بوده است که این نقش را تثبیت کند.
وی اضافه کرد: با توجه به مشکلاتی که در جامعه دیدم، احساس وظیفه کردم که باید به صدا دربیایم و این مساله را هم از علمای خود یاد گرفته‌ایم و احساس می‌کنم که در این مرحله نیاز به ارتباط با مراجع بسیار ضروری است.
موسوی اظهار کرد: جوان که بودیم مانند همه جوان‌هایی که در خانواده و از خانواده مذهبی بودند، همیشه آرزوی حاکمیت دین و ارزش‌های دینی در جامعه را داشتیم. همه آرزو می‌کردند در چنین فضایی زندگی کنند اما کسی نمی‌دانست که از چه طریقی باید این مساله را عملی کرد و بدین ترتیب گاهی داشتن یک انتشاراتی یا مدرسه و امثالهم کار مهمی تلقی می‌شد.
وی افزود: این مساله ادامه داشت تا اینکه خداوند کمک کرد و مردم هم کاری را شروع کردند و بحث‌های امام (ره) درباره ولایت فقیه نیز زمینه مناسبی را فراهم کرد که یکی از مهمترین بخش‌های آن، بحث امکان‌پذیر جلوه دادن جایگزینی نظام شاهنشاهی در ذهن مردم بود.
موسوی گفت: امروز مسایل و مشکلات گوناگونی در کشور وجود دارد اما من اینها را بدان معنا نمی‌دانم که نظام قدرت خود را از دست داده است زیرا آثار انقلاب اسلامی حتی در خارج از مرزهای کشور مشهود است اما همه باید در این راه تلاش کنیم و انتخابات نیز مجالی برای همین مساله است.
نخست‌وزیر دوران دفاع مقدس در پایان با ابراز امیدواری نسبت به بهره‌گیری درست از راهنمایی‌های مراجع اظهار کرد: مردم در انتخابات این فرصت را پیدا می‌کنند که به گذشته و آینده نگاه و در نظر خود تجدید‌نظر کنند یا اینکه انتخاب خود را تثبیت نمایند. ورود به این عرصه هم جنبه شرعی دارد و هم اگر نیت انسان پاک باشد، ثواب نیز دارد.
مهندس میر حسین موسوی در دیدار با آیت‌الله العظمی نوری همدانی نیز با انتقاد از عدم احیای شوراهای تصمیم‌گیری در کشور، اظهار کرد: وقتی تصمیم‌گیری ناپخته شود، نتیجه این می‌شود که این همه پول داشته باشیم و هزینه زیادی کنیم اما نتیجه عکس آن را در جامعه شاهد باشیم.
وی با بیان اینکه انقلاب اسلامی هم در داخل ایران اثر عمیق گذاشت و هم در سطح دنیا آثار قابل توجهی داشت، افزود: دولت‌هایی که تشکیل شد، حاصل و برآمده از همین انقلاب اسلامی بزرگ بود و بنده هم در دوره‌ای به عنوان یک خدمتگزار در جریان امور اجرایی کشور قرار داشتم.
نخست‌وزیر دوران دفاع مقدس اضافه کرد: پس از اتمام کار بنده در دولت و نیز اصلاح قانون اساسی در سال 68 بنده همواره اینطور در ذهنم بود که نظام جمهوری اسلامی برای این ایجاد شده که سلیقه‌های گوناگون با حفظ قواعد نظام می‌آیند و می‌روند و اگر آن قواعد حفظ شود مهم نیست فردی با گرایش به این سمت یا آن سمت بیاید؛ چرا که مردم در هر انتخابات تصمیم می‌گرفتند. بدین ترتیب به کار فرهنگی مشغول شدم و در کنار آن به عنوان مشاور هم کمک‌هایی می‌کردم و در دانشگاه نیز تدریس می‌کردم.

تصمیم گرفتم با آمدن به صحنه از وضعیت موجود برای مردم صحبت کنم
وی با بیان اینکه وقتی دوره‌ی جدید آغاز شد با توجه به ملاحظاتی که دیدم فکر کردم که به صحنه بیایم، اظهار کرد: تصمیم گرفتم با آمدن به صحنه از وضعیت موجود برای مردم صحبت کنم و برنامه‌ها را نیز بیان کنم. دغدغه بنده نسبت به مشکلاتی بود که در جامعه وجود دارد و البته دستاوردهایی داریم که متاثر از آمد و رفت دولت‌ها نیست؛ مثلا استقلال کشور و روحیه مذهبی مردم و نیز علاقه به کشور و اسلام از جمله همین دستاوردهای انقلاب است.

موسوی در ادامه با تاکید بر حمایت از تولید ملی و انتقاد از واردات بی‌رویه به کشور اظهار کرد: متاسفانه الان شاهد هستیم که بازارهای اسلامی را کالاهای بیگانه گرفته‌اند و بسیاری از کارخانجات تولیدی ما ورشکسته شده‌اند و آنهایی هم که ورشکست نشده‌اند تولید را تعطیل کرده‌اند و مشغول فروش کالاهای دیگران هستند.
نخست‌وزیر دوران دفاع مقدس، در تشریح این مطلب مثال‌هایی را عنوان کرد و گفت: به عنوان یک مثال ساده، پسته کالیفرنیایی را در آجیل تبریز می‌بینیم یا مثلا برنج پاکستانی و هندی در شمال کشور فروش می‌رود اما برنج کشاورزهای شمال کشور خودمان روی دست خودشان می‌ماند. آن وقت می‌گوییم چرا اشتغال کم است و در نتیجه همین اشتغال کم، بیکاری و در نتیجه بیکاری، اعتیاد و بداخلاقی‌ها شکل می‌گیرد که ادامه این روند برای کشور به سود نیست. بنده از زاویه یک نقد منصفانه، مسایل را مطرح می‌کنم و این مردم هستند که در نهایت تصمیم خواهند گرفت.
موسوی، بخشی از مشکلات موجود در کشور را به نظام تصمیم‌گیری و بخشی دیگر را به سیاست‌ها مربوط دانست و در مورد مساله نظام تصمیم‌گیری در کشور گفت: کشور با قواعد و شوراهایی پیش می‌رود که ممکن است گاهی کارها را کند، کند اما تصمیم‌گیری‌ها را معقول‌تر خواهد کرد.

احساس کردم امروز نظام تصمیم‌گیری مورد تهدید است
نخست‌وزیر دوران دفاع مقدس، با بیان اینکه من احساس کردم که امروز نظام تصمیم‌گیری مورد تهدید است، اضافه کرد: بعضا شوراهایی در کشور مانند شورای پول و اعتبار و شورای آموزش و شورای اقتصاد که متاسفانه در این دوره حذف شدند و علی‌رغم اینکه دولت مایل به ادامه اینها نبود اما مجلس باز هم برای بازگرداندن آنها تلاش کرد و بحث به مجمع تشخیص مصلحت نظام آمد که در آنجا به شکل قریب به اتفاق، به احیای این شوراها رای داده شد اما متاسفانه می‌بینیم علی‌رغم این مساله باز هم اجرایی نمی‌شود و باز هم این شوراها معطل مانده‌اند.
وی ادامه داد: در کنار این‌ها من معتقدم که یک فرد هیچگاه جای جمع را نمی‌گیرد و برآیند نظرها در این شوراها منجر به تصمیم‌گیری درست و عقلانی می‌شود اما وقتی این شوراها از بین می‌روند، امکان اینکه یک فرد به جای جمع قرار بگیرد، فراهم می‌شود که در نتیجه تصمیم‌گیری‌ها ناپخته می‌شود در حالی که این همه پول داریم، نتیجه عکس می‌گیریم؛ البته من وجود سوءنیت را نفی می‌کنم اما به هر حال اینها نتایجی است که به دست می‌آید.
موسوی با اشاره به اهمیت و میزان تعیین‌کنندگی مراجع در کشور اظهار کرد: فردی که به صحنه می‌آید باید به نیروهای تعیین‌کننده جامعه توجه داشته باشد و مراجع جزو این نیروهای تاثیرگذار و تعیین‌کننده هستند و جزو سرمایه‌های دینی و ملی ما محسوب می‌شوند. مرجعیت همواره هم، پناه مردم بوده و هم، مردم از طریق مرجعیت، خود را از فشار زورمندان حفظ کرده‌اند.
وی در پایان گفت: ما در قانون اساسی کشور، ولایت فقیه، مجلس، قوه مجریه و قضاییه داریم و در کنار اینها به اصل تفکیک قوا نیز اهمیت داده شده است. من مطمئنم که همه مراجع به سرنوشت انتخابات اهمیت می‌دهند و مدافع یک انتخابات آزاد، منصفانه و رقابتی بوده و هستند.

مردم انتظار دارند مشکلات‌شان در سایه ارزش‌های اسلامی حل شود
مهندس میرحسین موسوی در دیدار با آیت‌الله جوادی آملی نیز گفت: مردم انتظار دارند مشکلات‌شان در سایه‌ی ارزش‌های اسلامی حل شود و فارغ از حل مسایل معیشتی، وقتی مردم ببینند که اسلام مسایل را حل می‌کند موجب خشنودی آنها خواهد شد.
وی با اشاره به فعالیت‌های سیاسی در دانشگاه‌ها قبل و بعد از انقلاب و رقابت‌هایی که بین گروه‌های اسلامی و گروه‌های چپ وجود داشت، ادامه داد: به لطف خدا، حضرت امام (ره) وارد عمل شد و بدیلی برای رژیم شاهنشاهی به وجود آورد و بدین ترتیب اعتراض‌ها و مبارزات سمت و سو پیدا کرد. اگر مردم دورنمایی از آینده داشته باشند، بیشتر منسجم می‌شوند و به پیش می‌روند.
نخست‌وزیر دوران دفاع مقدس در ادامه بیان کرد: هر حرکتی که نظام می‌کند، مورد توجه واقع می‌شود و این تنها به دلیل نقش ما در خاورمیانه نیست؛ بلکه به نقش ما در جهان اسلام مربوط می‌شود. موفقیت نظام، دولت‌ها و کسانی که خدمت می‌کنند به طور مستقیم بر خشنودی مردم و ایمان و اعتقاد آنها تاثیر دارد و من معتقدم که خشنودی مردم، خشنودی حضرت حق را در پی خواهد داشت.
موسوی، نقش مراجع در پیروزی انقلاب و پس از آن را قابل توجه، ارزیابی کرد و گفت: حضور مرجعیت موجب اتحاد در بین مردم شد؛ در ابتدا اعتراض‌ها، تلاش در ناامیدی بود و دورنمای روشنی وجود نداشت اما با اتصال مردم به مرجعیت و به ویژه رهبری امام (ره) چنین دورنمایی به وجود آمد.
موسوی در ادامه به مشکلاتی نظیر مشکلات فرهنگی، سیاسی و اقتصادی در جامه اشاره کرد و افزود: در دوره‌های قبل هر کس بر سر کار می‌آمد مبنا این بود که این قواعد و قوانین را رعایت کند و طبیعتا فکر می‌کردم اگر اشتباهاتی هم کرده باشم، در کنار آن کارهای خوبی انجام می‌دهم و دولت بعدی آن اشکالات را برطرف می‌کند؛ بنابراین دلهره‌ای از این نداشتم که فکر کسی با فکر بنده مغایر است اما در شرایط جدید کمی دغدغه پیدا کردم و در این حضور هم تمام چارچوب‌های جمهوری اسلامی را مدنظر قرار داده‌ام.
وی در ادامه به حضور خود در عرصه انتخابات اشاره کرد و افزود: من یک فرد دهاتی بودم که انقلاب مرا به جلو پرتاب کرد و شاید این خصوصیت انقلاب‌ها باشد که افراد فرودست پیشرفت می‌کنند و در این مسیر قرار می‌گیرند؛ البته موقعیت هیچگاه حب ذاتی من نبوده است و بعد از اتمام کارم در دولت به کار فرهنگی مشغول شدم اما این اواخر مشکلاتی را احساس کردم و بر اساس توانایی‌هایی که در خود می‌دیدم، فکر کردم که باید کاری انجام دهم و در این راه سعی کردم که در حد وسع خود، نیتم را خالص کنم.

متاسفانه بخشی از ارزش‌هایی که به خاطر آن انقلاب کردیم، مخدوش شده است
نخست‌وزیر دوران دفاع مقدس، با بیان اینکه متاسفانه بخشی از ارزش‌هایی که به خاطر آن انقلاب کردیم، مخدوش شده است، اظهار کرد: همیشه از قدیم اعتقاد داشته‌ام که هر نوع تصمیم‌گیری حکومت در حوزه‌های مختلف اثر می‌گذارد و نارسایی‌هایی که امروز به وجود آمده، قلب مردم را آزرده کرده است. بخشی از مسایل هست که بدون توجه به همه‌ی حوزه‌ها قابل حل نیست و هیچکدام اینها به تنهایی نمی‌تواند مورد توجه قرار گیرد.
موسوی همچنین با بیان اینکه هر چقدر منابع کمیاب در خدمت اهداف بلندمدت‌تر به کار گرفته شود، برکات بیشتری دارد، یادآور شد: در زمان جنگ اگر ما درآمد کم، امکانات، اسلحه و ارز کم داشتیم، علت اینکه کشور حفظ می‌شد، این بود که آن منابع کمیاب در اختیار اغراض شخصی و گروهی نبود. من احساس می‌کنم که این منابع مانند اول انقلاب استفاده نمی‌شود.
وی با بیان مصداقی از مساله نداشتن نگاه جامع به حوزه‌های مختلف، گفت: مثلا وقتی در مجلس به خلافی که صورت گرفته، تذکر داده می‌شود اما جوابی به آن نمی‌دهیم، یعنی توجه نداریم که این مساله خلافی که در رادیو هم مستقیما پخش می‌شود و جوابی به آن داده نشده است، چه تاثیری بر مردم می‌گذارد. ما دائم در معرض حمله هستیم و اگر سیال و شفاف نتوانیم به سوالات مردم پاسخ بگوییم وسیله‌ای برای وسوسه دشمنان فراهم کرده‌ایم.
مهندس موسوی در پایان تصریح کرد: رضایت مردم بسیار خوب است اما اگر هدف را این قرار دهیم که رضایت آنی مردم را جلب کنیم، اثرات مخربی خواهد داشت. اگر به مردم بگوییم که فلان کار چه اثرات بلندمدتی برای آنها دارد، قطعا همراه خواهند شد و حمایت خواهند کرد.
مهندس میرحسین موسوی در دیدار با آیت‌الله العظمی صافی گلپایگانی نیز با بیان اینکه باید از آرای مردم صیانت شود و سلامت رای به وجود بیاید، گفت: باید معلوم شود کسی که می‌خواهد رای بگیرد، امانت مردم را حفظ می‌کند.
موسوی در پایان گفت: نیت خود را در ورود به این عرصه به‌گونه‌ای قرار داده‌ام که نتیجه هر چه بشود، ذره‌ای ناراحت نخواهم شد.
مصاحبه مهندس موسوي با فایننشیال تایمز، 1388
اخیرا گفته‌اید در صورت انتخاب به دنبال تشنج‌زدایی با غرب خواهید بود. چطور می‌توانید بدون مصالحه بر سر برنامه هسته‌ای این رویکرد را با آمریکا داشته باشید؟
من تشنج‌زدایی را اصلی برای ساختن اعتماد بین ایران و سایر کشورها می‌دانم. به نظرم گفتمان اخیر بر سر تفاوت میان فن‌آوری هسته‌ای و سلاح‌های هسته‌یی مورد خوبی است. هر قدر روی این تفاوت بیشتر تاکید شود احتمال تشنج‌زدایی بیشتر خواهد شد.
آیا اگر رییس جمهور شوید ایران برنامه غنی‌سازی اورانیوم را به حالت تعلیق درخواهد آورد؟
نه، هیچ کس در ایران تعلیق را نمی‌پذیرد.
شما هم نمی‌پذیرید؟
نه. مشکل این جاست که ما تجربه بدی از تعلیق داریم. این کار اولین بار در سال‌های 2003 تا 2005 انجام شد و قرار بود در آن هنگام بر سر مسایل بحث شود و سوء ظن‌ها از بین برود، اما تعلیق در عوض ابزاری برای محروم کردن ایران از دسترسی به فن‌آوری هسته‌ای شد. این خاطره بدی است.
پس چطور تنش‌ها را از بین می‌برید؟
پیشرفت در فن‌آوری هسته‌ای و استفاده صلح‌آمیز از آن حق تمام کشورها و ملت‌هاست. این چیزی است که ما با مصائب فراوان با تلاش‌های خودمان به آن رسیدیم. باید ببینیم چه راه حل‌هایی وجود دارد. به عبارت دیگر، چه تضمین‌هایی می‌توان برای تبدیل نشدن این برنامه به تولید سلاح‌های هسته‌ای ارائه کرد.
چه راه‌حل‌هایی؟
این‌ها را می‌توان در مذاکرات فنی به دست آورد.
یک رییس جمهور چطور می‌تواند در تصمیم‌های هسته‌ای تاثیرگذار باشد، در حالی که آخرین حرف را در این زمینه آیت‌الله سید علی خامنه‌ای رهبر معظم انقلاب می‌زند؟
تصمیم بر سر فن‌آوری هسته‌ای قطعا باید بر مبنای اجماع ملی باشد. روشن است که نقش رهبر معظم انقلاب هم بسیار تعیین‌کننده است.
تا حالا هیچ راه حلی پیدا نشده. ریاست جمهوری شما چه‌طور به پیدا کردن راه حل کمک خواهد کرد؟
این مساله تنها به ما وابسته نیست، بلکه به گفتمان آمریکایی‌ها و مسائلی که آنها دنبال می‌کنند هم بستگی دارد. هر قدر آنها واقع‌گرایانه‌تر به مسائل نگاه کنند و حق ایران را در این زمینه بیشتر به رسمیت بشناسند، روشن است که شرایط برای یافتن راه حل‌ها مساعدتر خواهد شد.
روابط شما با آیت‌الله خامنه‌ای در گذشته پر از تنش بوده. آیا فکر می‌کنید این تنش در صورت انتخاب مجدد شما ادامه خواهد داشت؟ آیا می‌توانید به ما بگویید در جلسه هفته قبل بین شما چه گذشت؟
در زمان نخست‌وزیری من (1981 تا 1989) تنش وجود داشت، اما به دلیل مشکلات ساختاری قدرت بود. این مشکلات با بازبینی قانون اساسی در سال 1989 برطرف شد. حالا مدیریت رهبر معظم به عنوان ولی فقیه در کشور ما و روابطش با سایر ارگان‌ها و نهادها، از جمله سازمان‌های دولتی کاملا روشن است. بدیهی است چشم‌انداز همکاری برای پیشرفت کشور بسیار خوب است.
جلسه هفته گذشته شما با او چطور بود؟
بسیار مثبت بود.
آیا مشکلی با کاندیداتوری شما داشت؟
نه، هیچ مشکلی. ایشان موضعی بی‌طرفانه در انتخابات آتی دارد. ایشان در سخنرانی‌اش در مشهد به این موضوع اشاره کرد و در دیدار با من هم آن را تکرار نمود. ما رابطه زیادی با هم داریم و بر سر مسائل گوناگون بحث می‌کنیم. جلسه اخیر هم بسیار خوب و مثبت بود.
آیا آیت‌الله خامنه‌ای پیشنهاد مشخصی داشت؟
نه، ما تنها درباره مشکلات کشور بحث کردیم.
آیا در برخی زمینه‌ها با او تفاوت‌هایی اساسی دارید؟
نه.
آیا دلیل اصلی این که در 20 سال گذشته در صحنه سیاسی کشور حضور نداشتید، تفاوت‌های شما با ایشان در گذشته بود؟
نه. من اعتقاد داشتم جمهوری اسلامی وضعیتی باثبات دارد و سیاستمداران متفاوت می‌توانند بیایند و بروند. دغدغه‌ای درباره این که چه کسی رییس جمهور باشد نداشتم. همچنین به فرهنگ علاقه‌مند بودم و به همین دلیل به سمت فعالیت‌های فرهنگی رفتم. البته در این دوره مشاور مقامات ارشد کشور بودم. همچنین عضو شورای انقلاب فرهنگی و مجمع تشخیص مصلحت نظام هم بوده‌ام. لازمه داشتن این پست‌ها این بود که مسائل سیاسی و اجرایی را دنبال کنم. این ربطی به مشکلات در دوران جنگ ندارد. آیت‌الله اکبر هاشمی رفسنجانی کاندیدایی بسیار قدرتمند و قوی بود. بعد آقای محمد خاتمی آمد. اما فکر کردم که بهتر است در این دوره به میدان بیایم.
آیا آقای احمدی‌نژاد را خطری برای ایران و نظام سیاسی جمهوری اسلامی می‌دانید؟
آقای احمدی‌نژاد رییس جمهور ماست و به همین دلیل به او احترام می‌گذارم. انتقاداتی درباره نظرات و رفتار ایشان وجود دارد. این در کشورهایی مثل ما، که در آنها آزادی وجود دارد، طبیعی است. من خود آقای احمدی‌نژاد را خطر نمی‌بینم.
پس چه خطری را مشاهده کردید؟
به نظر من کشور می‌تواند بهتر اداره شود و سیاست‌های مالی، اقتصادی، فرهنگی و خارجی موثرتری می‌توان به کار برد. در سیاست خارجی می‌توانیم رابطه بهتری با دنیا داشته باشیم و این می‌تواند برای توسعه کشور ما بسیار مهم باشد.
بسیاری از منتقدان آقای احمدی‌نژاد اعتقاد دارند اگر او مجددا انتخاب شود کشور به بحران خواهد رفت. آیا شما موافقید؟
نمی‌خواهم این را بگویم و دوست ندارم از کلمات خشن استفاده کنم.
فکر می‌کنید اگر انتخاب شوید مورد حمایت آیت‌الله خامنه‌ای خواهید بود؟
کاملا طبیعی است که رهبر معظم انقلاب هر دولتی که با حمایت رای مردم بر سر کار بیاید را حمایت خواهد کرد. این حمایت می‌تواند در صورتی که سیاست‌های دولت نزدیک به نظرات رهبر معظم باشد بیشتر هم شود.
آیا سعی خواهید کرد سیاست‌هایتان را نزدیک به نظرات رهبر معظم انتخاب کنید؟
بله. کشور هر قدر در سیاست‌های بنیادی بیشتر به سمت اجماع حرکت کند بهتر اداره خواهد شد. اما باید در نظر داشته باشید که یکی از مهم‌ترین مسئولیت‌های رهبر تصویب و ابلاغ سیاست‌های کلانی است که ابتدا در مجمع تشخیص مصلحت نظام بر سر آنها بحث شده و سپس ایشان بر آنها صحه گذاشته‌اند و به سازمان‌ها اعلام کرده‌اند. تعهد دولت به این سیاست‌های عمومی می‌تواند بهترین روابط را بین دولت و رهبر برقرار کند.
برای مدتی از صحنه سیاسی کشور دور بودید و جوانان ایران شاید شما را نشناسند، چرا آنها به شما رای خواهند داد؟
جوانان به روشنی حق دارند به هر فردی که می‌خواهند رای دهند. من تا روز انتخابات سیاست‌های خودم را در زمینه مسائلی مانند فرهنگ با دقت شرح خواهم داد و درباره دغدغه‌های آنها مثل مسکن، اشتغال و ازدواج سخن خواهم گفت. اگر جوانان فکر کنند این سیاست‌ها پاسخگوی نیازهایشان است، طبیعی است که به من رای خواهند داد و اگر هم نه که به من رای نمی‌دهند.
آیا رویکرد خاصی برای این دارید که جوانان را متقاعد سازید که نامزد مطلوب آنها هستید؟
به نظرم باید به جوانان اعتماد کرد. من بدبینی بعضی سیاست‌مداران نسبت به آنها را ندارم. بعضی تغییرات جزئی در ظاهر جوانان نباید باعث شود فکر کنیم آنها هویتی ضد ملی پیدا کرده‌اند. فکر نمی‌کنم آنها ظاهرشان را چنان تغییر داده باشند که نتوانیم بشناسیم‌شان. فکر می‌کنم جوانان ما خیلی خوب و خلاق هستند و حقیقتا انسان‌های محجوبی هستند که به گذشته و فرهنگ غنی‌شان می‌بالند.
چطور آراءشان را جذب می‌کنید؟
سعی خواهم کرد در این یک ماه باقی مانده بر سر این مسائل با آنها بحث کنم و فکر می‌کنم آنها سیگنال‌هایی که به سمتشان می‌فرستم را با نگاهی مثبت دریافت می‌کنند.
جامعه تجاری ایران هنوز به یاد دارند که در دهه 80 میلادی قصد داشتید ساختمان اتاق بازرگانی را با بولدوزر خراب کنید تا به آوارگان جنگ، پناهگاه بدهید. این باعث می‌شود مردم نگران سیاست‌های اقتصادی شما باشند.
ساختمانی که می‌گویید را یادم نیست. البته ما رابطه خوبی با اتاق بازرگانی نداشتیم، و این به روال انتخابات در اتاق و سیاست‌های مربوط به جنگ می‌شد. ولی ما ساختمان را خراب نکردیم. طبیعی است که در پایان جنگ، دیگر دلیلی برای این رویارویی‌ها وجود نداشت. من اعتقاد به حضور قدرتمند بخش خصوصی، به ویژه در بخش تولید دارم. همچنین به نظر من باید بهترین استفاده‌ها را از امتیازات نسبی ایران در تجارت انجام داد. به نظر من آنهایی که به فکر کشور و اقتصاد هستند، از جمله اتاق بازرگانی، از این رویکرد استقبال خواهند کرد و رابطه خوبی با دولت برقرار خواهند نمود.
پس انتظار ندارید با جامعه تجاری دچار تنش شوید؟
نه. برای رفع مشکل بیکاری احتیاج به بخش خصوصی داریم. تلاش برای حل این مسائل با سرمایه‌گذاری‌های دولتی آینده روشنی نخواهد داشت.
برنامه اقتصادی شما چیست؟
به نظر من فرصت‌های متعددی در کشور ما وجود دارد. نقش دولت می‌تواند راهنمایی به سمت اقتصاد ملی قدرتمند باشد. ما بیش از حد اجازه واردات داده‌ایم. در این سیاست باید تجدید نظر کرد. باید گام‌های بزرگ‌تری برای حمایت از اقتصاد ملی‌مان برداریم.
آیا قصد محدود کردن واردات را داریم؟
به نظر من نمی‌توان یک نسخه واحد تجویز کرد. باید ببینیم چه بخش‌هایی باید در چه بازده‌ای از زمان محدود شوند. باید به تدریج بخش‌هایی که در آنها امتیازات نسبی داریم را فعال‌تر سازیم.
یک مثال می‌زنید؟
بسیاری از کارخانه‌ها هستند که 50 تا 60 سال پیش ساخته شده‌اند و ظرفیت بالایی دارند و عالی کار کرده‌اند. اما آنها نمی‌توانند با محصولات خارجی رقابت کنند، چون این محصولات به روش‌های مختلفی وارد کشور می‌شود. آنها خودشان هم واردکننده شده‌اند. باید این روند را متوقف کرد. این را در بخش‌های مختلفی می‌توانید ببینید.
با یارانه‌ها چه خواهید کرد؟
یارانه‌ها باید هدفمند شوند. اصل دادن یارانه‌ها تا حدی قابل قبول است، اما باید هدفمند شوند و روشن شود چرا داریم یارانه می‌دهیم. یارانه‌ها باید در خدمت اقتصاد ملی قدرتمند باشند، به حفاظت از منابع کمک کنند و طبقات پایین جامعه را حمایت نمایند. هدفمند کردن یارانه‌ها باید به تدریج انجام شود. به دلیل ساختار اقتصادی ما و یارانه‌های زیادی که برای کالاهای اصلی متفاوت می‌دهیم، هر توقف ناگهانی پرداخت یارانه‌ها شوک وارد خواهد کرد.
منظور شما از هدفمند ساختن «تدریجی» یارانه‌ها چیست و چه زمانی را برای انجام این کار در نظر دارید؟ ده سال؟
شاید بتوانیم این را در دو برنامه پنج‌ساله به طور کامل پیاده‌سازی کنیم. مهم‌ترین بخش، یارانه انرژی است و باید به تدریج روی آن کار کنیم.
سیاست‌های اقتصادی خود را چطور اولویت‌بندی می‌کنید؟ سه اولویت اصلی خود را نام ببرید.
باید مرتبا روی تورم، بیکاری و بهبود تجارت کار کنیم.
چطور محیط تجاری را بهبود خواهید بخشید؟
با آسان کردن صدور مجوز برای شرکت‌های جدید. این روال‌ها در حال حاضر در کشور ما بسیار کند هستند. ما مشکلات زیادی در این زمینه نسبت به سایر کشورها داریم.
تورم را چگونه مهار می‌کنید؟
از طریق سیاست‌های پولی، فعال کردن بخش خصوصی و افزایش تولید و مهم‌تر از هر چیز دیگری، ثبات و استمرار در تصمیم‌های اقتصادی.

















بنده می‌خواهم در این‌جا ادعا کنم که یکی از پشتوانه‌های این انتخابات، حمایت‌های جناب آقای خاتمی از عرصه انتخابات و حضور بنده در انتخابات است. 
به گزارش خبرنگار اعزامی قلم نیوز، نخست وزیر دوران دفاع مقدس در ادامه حضورش در ایلام در یک نشست خبری با حضور خبرنگاران رسانه های محلی و سراسری اظهار کرد: دیشب در مجمع روحانیون مبارز خدمت برادر عزیزمان آقای خاتمی بودیم. بین من و آقای خاتمی، هیچ نوع مشکلی وجود ندارد بلکه فرآیند انتخابات، ما را به سمت وضعیت فعلی برد و البته با حفظ اصول و ارزش‌های اخلاقی که برای هردوی ما وجود دارد.
وی با اشاره به پرسش هایی که ممکن است در جامعه در رابطه با بحث انصراف سیدمحمد خاتمی و حضور وی وجود داشته باشد، گفت: آن‌چه من خدمت آقای خاتمی عرض کرده بودم و به آن هم پایبند هستم، این است که من در نهایت در مقابل ایشان نخواهم بود و اگر ایشان در عرصه کاندیداتوری می ماندند، ممکن بود من بروم اما این‌که من فعالیت انتخاباتی کنم، چیزی بود که ایشان هم اطلاع داشتند. در مقطعی ایشان (خاتمی) صلاح دیدند که انصراف بدهند و این را با دید خاصی که داشتند، از سر دلسوزی برای فضای ملی انجام دادند و بنده هم در جوابیه خود به این مساله اشاره کردم و فضا را هم باز گذاشتم.
در ادامه سرپرست روزنامه رسالت در استان ایلام به حمایت احزابی نظیر حزب مشارکت و سازمان مجاهدین از موسوی اشاره کرد و این احزاب را کسانی خواند که به انقلاب و امام (ره) تاخته‌اند.
موسوی در پاسخ گفت: نباید در پشت شعارهایی که می‌دهیم، محبوس شویم و باید وسیع‌تر فکر کنیم. چرا در مورد گروه‌هایی که از نظر قانونی رسمیت دارند، طوری صحبت می‌کنیم که انگار در مورد اسراییلی‌ها حرف می‌زنیم؟ آیا مثلا در مورد مسایل همین استان ایلام به این نگاه می‌کنید که روی سینه افراد نوشته مشارکتی یا مجاهدین انقلاب یا اصولگرا و آبادگران؟ یا این‌که نگاه می‌کنید که نماز می‌خوانند و خدا را می‌پرستند؟
وی افزود: هر فرد سالمی که می‌خواهد درون این نظام فعالیت سیاسی کند، باید مرز خود را با افرادی که مخالف امام (ره)، رهبری و قانون هستند، مشخص کند اما آیا واقعا کسانی را که با این وسعت متهم می‌کنید، این‌چنین هستند؟ خیر؛ من ذهن بسته شما را ندارم و ذهن بنده بسیار باز است.
این سخنان مهندس موسوی با تشویق فراوان جمع حاضر در نشست خبری مواجه شد.
نخست وزیر دوران دفاع مقدس با بیان این‌که انقلاب با ویران کردن کشور و هدر دادن نزدیک به 300 میلیارد دلار در زمانی نزدیک به چهار سال حفظ نمی‌شود، بیان کرد: انقلاب با صرف کردن منابع کمیاب در خدمت اغراض کوتاه مدت ساخته نمی‌شود. چقدر از درآمدهایی که نظیر آن در تاریخ کشور وجود نداشته است، استفاده کرده‌ایم؟ بحث من این است که مردم کشور ما برخلاف جناح‌های سیاسی - که من به همه آنها از رسالتی گرفته تا مشارکتی ارادت دارم - یک‌جور فکر نمی‌کنند و هم اصولگرا می‌توانند باشند هم اصلاح‌طلب. هم می‌توانند در برابر توهین به مقدسات خود بایستند و هم در مقابل بستن دهان، روزنامه و توقیف نشریات.
پس از این صحبت‌های میرحسین موسوی، جمع حاضر وی را به شدت مورد تشویق قرار دادند.
به گزارش قلم نیوز، در این لحظات، نماینده روزنامه رسالت شروع به بیان اعتراضاتی کرد که مهندس موسوی در برابر این اعتراضات گفت: به شما و خودم توصیه می‌کنم که سعی کنیم وحدت را در جامعه حفظ کنیم. البته دعوت به وحدت به معنای این نیست که همه مثل هم فکر کنیم اما در اصول و منافع باید در کنار هم باشیم، وگرنه لطمه خواهیم دید.
وی در ادامه این نشست، شعار انتخاباتی خود را مطرح کرد و گفت: شعاری که بنده انتخاب کرده‌ام «ایران پیشرفته، با قانون، عدالت و آزادی» است.
در ادامه، خبرنگار هفته‌نامه محلی بوتک گفت: من شنیده‌ام که شما گفته‌اید یکی از علل حضورتان دوره استبداد رضاخانی آقای احمدی‌نژاد است، آیا این مساله صحت دارد؟ در ضمن سوال بنده این است که آیا در دوره‌ی اصلاح‌طلبی احساس خطر نکردید که به صحنه نیامدید؟
میرحسین موسوی پاسخ داد: این‌که من گفته باشم استبداد رضاخانی آقای احمدی‌نژاد، خیر. بنده با این عبارت صحبت نکرده‌ام و لزومی هم ندارد که در یک مصاف انتخاباتی بخواهیم شخصیتی را تضعیف کنیم. به نظر من انتخابات حقی است برای مردم که فرصت برای نگاه به گذشته و آینده وجود دارد. بنده گفته‌ام که دولت، قانون‌گریز است؛ برای مثال اول انقلاب افراد بدون این‌که پلیسی در چهار راه‌ها باشد، به عنوان یک مساله شرعی پشت چراغ قرمز می‌ایستادند، چرا که رعایت قانون را وظیفه‌ی شرعی خود می‌دانستند. مردم در انقلاب و جنگ این‌طور عمل کردند اما در مقابل، امروز در گزارش تفریغ بودجه مجلس بنگرید و ببینید چند تخلف و فرار از قانون مشاهده شده است. بنده گفته‌ام اگر در یک کشور عدم رعایت قانون، رویه شود، امکان بروز استبداد فراهم می‌شود و الان هم این را می‌گویم.
وی در ادامه اظهار کرد: این‌که گفته شود چرا بنده در دوران ریاست جمهوری آقای هاشمی یا آقای خاتمی اعتراض نکرده‌ام، صحیح نیست و به عنوان مشاور همواره نظرات و انتقاداتی داشته‌ام اما در آن زمان احساس خطر نمی‌کردم؛ چرا که قواعد بازی و قانون رعایت می‌شد. تصور من در آن زمان این بود که فردی به سمتی می‌رود و فردی به سمت دیگر؛ اگر قواعد و قوانین رعایت شوند، هر دولتی که می‌آید، کمبوهای دولت قبلی را جبران می‌کند. موقعی کشور دچار مشکل می‌شود که بنیادها را رعایت نکنیم که مهم‌ترین آن عمل نکردن به قانون است.
نخست وزیر دوران دفاع مقدس با تاکید بر این‌که در این 20 سال به هیچ عنوان از سیاست دور نبوده‌ام بلکه از ریاست جمهوری دور بوده‌ام، افزود: حتی مردم عادی هم نمی‌توانند بگویند که از سیاست به دور هستند. بنده در این سال‌ها در جریان همه مسایل سیاسی کشور بوده‌ام و در دانشگاه نیز استاد علوم سیاسی هستم.
وی هم‌چنین در پاسخ به پرسشی درباره بحث دانشگاه آزاد و اظهارات سلیمی‌نمین درباره خود گفت: پرونده‌ی دانشگاه آزاد به دادگاه ارجاع شده است و ربطی به من ندارد. من عضو موسس دانشگاه آزاد هستم، البته به همراه مقام معظم رهبری، آقای هاشمی رفسنجانی و تعدادی از بزرگان که آنها نیز عضو موسس این دانشگاه هستند. دوستی که از آن اسم برده شد، مشکلاتی در رابطه با دانشگاه آزاد مطرح کرده است که خوشبختانه بحث به دادگاه کشیده شده و هرچه دادگاه تصمیم بگیرد، همان عمل خواهد شد.
در ادامه، خبرنگار یکی از نشریات محلی گفت: اخیرا می‌بینیم رسانه‌های جهانی که کار اصلی آنها از بین بردن نظام و مملکت ماست، نتوانسته‌اند خوشحالی خود را از کاندیداتوری شما پنهان کنند، نظر شما در این رابطه چیست؟
موسوی پاسخ داد: در مورد رسانه‌های خارجی نمی‌توانم اظهارنظر کنم اما این را می‌دانم که ورود من به صحنه انتخابات عده زیادی از اصولگراها و اصلاح‌طلبان را خوشحال کرده است و من از این مساله استقبال می‌کنم.
عضو مجمع تشخیص مصلحت نظام خاطرنشان کرد: گمان نمی‌کنم در مورد مسایلی این‌چنین بزرگ نظیر انتخابات در جامعه‌ما با دو سه بازی برخی نشریات که از اول انقلاب لجن‌پراکنی‌هایی در مورد مسایل مختلف نظام کرده‌اند، مشکلی ایجاد شود؛ بنابراین باید به مسایل داخلی خود اهمیت بیشتری دهیم. نگاه انفعالی ما به نشریات خارجی هم در سیاست خارجی و هم در سیاست داخلی ما می‌تواند یک عامل منفی به حساب آید.
به گزارش قلم نیوز، موسوی همچنین در پاسخ به نشریه محلی قلاقیران درباره برنامه‌های خود برای محرومیت‌زدایی از ایلام و نیز زیرساخت‌های این استان خاطرنشان کرد: من در موقعیتی نیستم که بخواهم الان وعده بدهم و قطعا شما هم از این مساله بیزارید. ما در زمان جنگ چند کار را شروع کردیم که یک خط ویژه‌ای در آن است که دولت آینده باید این خط را دنبال کند. این استان ظرفیت‌های بالایی دارد و بزرگ‌ترین مشکل این استان را می‌توان در بن‌بست بودن و دور بودن آن از بازار ملی دانست. این ارتباط نباید قطع شود و کارهای لازم چه در رابطه با عراق و سفرهای عتبات عالیات و چه در رابطه با بازارهای ملی باید صورت بگیرد.
وی به پروژه‌هایی نظیر تونل آزادی و کارخانه سیمان در استان ایلام در گذشته اشاره کرد و افزود: خوشبختانه در این سفر متوجه شدم که محصول تولید شده در این کارخانه سیمان، بهترین استاندارد را دارد و این نشان از همان ظرفیت‌های بالاست. این‌جا یک بازارچه مرزی، یک سازماندهی برای ارتباط از طریق ایلام به عتبات عالیات و نیز صادرات لازم دارد که می‌تواند وضعیت استان را بهبود بخشد و در کنار اینها زیرساخت‌ها نیز بسیار مهم است.
موسوی در ادامه با تاکید بر اهمیت نیروی انسانی اظهار کرد: زمانی در دهه اول انقلاب مشکلی در این خطه وجود داشت و آن بحث نبود نیروی انسانی بومی کارشناس بود. این مساله موجب به وجود آمدن بحثی مبنی بر این شد که هر سال 100 نفر از دانش‌آموزان برگزیده استان، بدون کنکور وارد دانشگاه شوند که این کار نقشی به‌سزا در پیشرفت امور داشت؛ به طوری که الان می‌توانیم امید داشته باشیم که مشکلات این استان به دست فرزندان خود استان حل شود.
وی با بیان این‌که اگر کارهایی صورت گیرد که به رونق اقتصادی در استان دامن بزند و مشکل اشتغال جوانان را حل کند، یک ضرورت ملی برای توجه به توانمندی‌های این استان ایجاد خواهد شد، تصریح کرد: این خطی است که برای این استان بسیار مناسب است. البته طرح‌های مختلفی در رابطه با این استان وجود دارد که باید با توجه به شرایط موجود پی‌گیری شود.
عضو مجمع تشخیص مصلحت نظام درباره مشکلات اشتغال در استان ایلام نیز گفت: مساله اشتغال، یک مساله ملی است. یکی از مهمترین وظایف هر دولت رسیدگی به مساله اشتغال است. حتی مسایل فرهنگی ما نیز در گرو مساله اشتغال است زیرا اگر اشتغال را بالا ببریم، وضعیت فرهنگی که امروز ایرادات زیادی دارد، بهتر خواهد شد.
به گزارش قلم نیوز، خبرنگار نشریه محلی نجوا نیز در این نشست به انتخاب ایلام به عنوان اولین مقصد سفرهای مقام معظم رهبری اشاره کرد و نظر موسوی را در مورد تشابه این انتخاب با سفرهای استانی وی جویا شد.
موسوی پاسخ داد: این شاید نشان‌دهنده یک نوع نزدیکی اندیشه و فکر باشد. مقام معظم رهبری به خوبی از نزدیک با فداکاری مردم ایلام آشنایی داشته‌اند و بنده در دوران نخست‌وزیری نیز گزارش فداکاری‌های این استان را به ایشان به عنوان رییس جمهور می‌دادم. ایشان اولین مسافرت را از ایلام شروع کردند و بنده علی‌رغم گذشت حدود 21 سال از پایان جنگ، هنوز نمی‌توانم صحنه‌های مربوط به رشادت‌های مردم این خطه را از یاد ببرم.
موسوی در ادامه با اشاره به مساله قومیت‌ها، بر اهمیت شوراها در استان‌های مختلف تاکید کرد و گفت: در قانون اساسی هفت اصل درباره شوراها داریم و این شوراها طبق قانون ظرفیت عظیمی دارند و آنچه امروز اجرا می‌شود جزیی از ظرفیت بالای شوراهاست. یکی از وظایف دولت آینده توسعه شوراها در استان‌هاست و بنده بر روی این مساله بسیار سرمایه‌گذاری خواهم کرد.
وی همچنین درباره بحث صیانت از حقوق ملت اظهار کرد: یکی از مهمترین وظایف رییس جمهور، صیانت از حقوق عمومی افراد است. در سند چشم‌انداز بیست ساله نیز اصطلاح حفاظت از حقوق و کرامت انسانی را داریم که یک مساله حقوق بشری است. ما باید صرف‌نظر از مساله جنسیت و قومیت در جهت تثبیت این کرامت انسانی پیش برویم.
نخست‌وزیر دوران دفاع مقدس، درباره مساله حقوق زنان و سهم آنها در اجتماع نیز با بیان اینکه موقعیت زنان در اول انقلاب شرایط خوبی پیدا کرد، افزود: کل نظام در جهت کم کردن تبعیض‌ها در این زمینه حرکت کرده است و البته مشکلاتی هم وجود دارد که باید به آنها پرداخته شود. در این زمینه فقط یک نهاد به اسم دولت کارساز نیست بلکه بقیه قوا هم باید همکاری داشته باشند و خوشبختانه اصل مساله پذیرفته شده است.
به گزارش قلم نیوز، عضو مجمع تشخیص مصلحت نظام، همچنین درباره بحث رابطه ایران با آمریکا، گفت: راجع به خصومت آمریکا با کشور ما، بحث‌های زیادی مطرح شده و تعارض‌ها در زمینه‌های مختلف آشکار است ولی اینکه رابطه ایران و آمریکا تبدیل به یک تابو شود، اصلا درست نیست. اگر زمینه باز شود که از موضع مساوی و از روی حسن‌نیت مذاکرات صورت بگیرد، فضا برای ایجاد گفت‌وگو باز خواهد شد.
وی با بیان اینکه آنچه نیروهای کشور را در این زمینه بسیار محتاط می‌کند، عهدشکنی‌های آمریکا در مورد کشور ماست، افزود: برای مثال بر سر مساله افغانستان همکاری‌هایی صورت گرفت اما درست در فاصله کمی از این مساله، بوش ایران را محور شرارت معرفی کرد. طبیعی است کشوری که تا این اندازه با کشور دیگر دچار مشکل باشد، ملاحظاتی بین آنها در میان خواهد بود.
موسوی در عین حال یادآور شد که ادبیات رییس جمهور جدید آمریکا نرم‌تر و ملایم‌تر است و همه به دنبال این هستند که ببینند به جز این حرف‌ها اقدام عملی دیگری هم دیده می‌شود یا نه. اگر به این سمت پیش برود؛ فکر می‌کنم سد رابطه ایران و آمریکا شکسته شود.
در ادامه‌ی این نشست خبرنگاری درباره صحت این موضوع که وی قصد دارد پست نخست‌وزیری را احیا کند، پرسید.
وی پاسخ داد: خیر؛ من نگفتم نخست‌وزیری را احیا می‌کنم و اصلا دست من نیست. بنده آخرین نخست‌وزیر کشور بوده‌ام و به دلیل مشکلات ساختاری که بین رییس جمهور و نخست‌وزیر وجود داشت، فارغ از اینکه چه کسی در این پست‌ها قرار بگیرد، یک نوع همپوشانی به وجود می‌آمد که مشکل‌ساز می‌شد.
موسوی همچنین درباره مساله شبکه‌های تلویزیونی خصوصی اظهار کرد: بنده از قدیم موافق گسترش شبکه‌های تلویزیونی خصوصی بوده‌ام. البته صرف گرایش من، این مساله را حل نمی‌کند و باید راه‌حل قانونی را پیدا کنیم زیرا برای من اصل رعایت قانون اساسی بسیار مهم است اما با نگاه به کشورهای دیگر به ویژه کشورهای همسایه می‌توانیم ضرورت این مساله را به خوبی درک کنیم.
وی در پاسخ به این سوال که آیا در کابینه خود از افرادی از استان ایلام هم استفاده می‌کنید؟ بیان کرد: بنده باید به 30 استان مسافرت کنم و اگر هر استان این سوال را از من بپرسند، دچار بن‌بست می‌شوم. آنچه قطعی است این است که از همه نیروهای شایسته و آماده از هر جایی که هستند باید استفاده شود و جز این راهی در دولت آینده وجود ندارد.این صحبت‌های موسوی با تشویق حاضران در جلسه مواجه شد.
موسوی در پایان در پاسخ به سوال یکی از خبرنگاران مبنی بر اینکه موسوی امروز چه تفاوتی با موسوی دهه 60 دارد؟ گفت: بنده به ارزش‌های اول انقلاب پایبند هستم و صحبت‌های خود را در این عرصه نیز با اسلام ناب محمدی (ص) آغاز کرده‌ام. در مورد این مساله پیش‌تر نیز بحث کرده‌ام و اخیرا هم دیدگاه خود را راجع به بسیج مشخص کرده‌ام که به زودی منتشر خواهم کرد.




















تورم 25درصدی، بیکاری وگرانی به ضعف مدیریت برمی گردد
 ایران عقب‌مانده یعنی ذلت، خواری، پراکندگی و خطر.
به گزارش خبرنگار قلم نیوز، نخست‌وزیر دوران دفاع مقدس عصر روز دوشنبه در ادامه سفرش به ایلام در جمع پرشور مردم این شهر در مسجد جامع ایلام حاضر شد و با بیان اینکه ایلام یک استان تاریخی و مهم در کشور ماست و سوابق بسیار طولانی دارد، افزود: تمدن‌های زیادی در اینجا پایه‌گذاری شده‌اند و سوابق مردم این منطقه در پیروزی انقلاب و هشت سال جنگ تحمیلی واقعا بی‌نظیر بوده است.
وی به سابقه تمدنی ایلام اشاره کرد و با بیان اینکه این تمدن‌ها به مردم این خطه درایت، فضیلت و عزت نفس می‌بخشد، گفت: من چند بار در دوران جنگ به ایلام سفر کرده‌ام و چند بار هم وزیران معین خود را به این منطقه فرستادم که گزارشات مختلفی ارایه دادند و یکی از آن وزرا، جناب آقای دکتر خاتمی بود.
در این لحظه، جمعیت حاضر در مسجد به تشویق موسوی و خاتمی پرداختند.
عضو مجمع تشخیص مصلحت نظام اضافه کرد: همه گزارش‌هایی که ارایه می‌شد، نشان‌دهنده مقاومت کم‌نظیر مردم ایلام بود و اگر نبود آن مقاومت‌ها یقینا ما با گرفتاری‌هایی که داشتیم به وضعیت سختی دچار می‌شدیم.
موسوی، ابتکارات مردم، بی‌نیازی و درک بالا از دشواری‌ها را از جمله ویژگی‌های مردم ایلام برشمرد و افزود: مردم ایلام تنها مردمی بودند که در زمان جنگ، ایلام را رها نکردند در حالی که موشک‌های عراقی که به سمت این منطقه فرستاده می‌شد به دلیل فاصله کم آن از عراق، بسیار بزرگ‌تر از موشک‌هایی بود که به تهران می‌آمد.
وی گفت: شما جوانمردی کردید، شما کشور را حفظ کردید، سال‌هاست که از مرزهای ملی و عقیدتی کشور ما دفاع کرده‌اید و کشور باید به داشتن چنین سرمایه‌هایی افتخار کند. این خطه سرمایه‌های اجتماعی عظیمی دارد و جا دارد که در اینجا از برخی بزرگان نظیر آیت‌الله حیدری و آیت‌الله مروارید یاد کنم.
موسوی در ادامه اظهار کرد: ما باید یاد بگیریم که از این سرمایه‌های اجتماعی حمایت کنیم و از این طریق بتوانیم یک کشور پیشرفته درست کنیم. اصول حاکم بر برنامه‌های پنج ساله نظام بسیار مهم است و سیاست‌هایی بسیار درست و قوی بر آن حاکم است اما چرا باز هم این مشکلات را در کشور داریم؟ چرا نرخ تورم ما 25 درصد است و چرا اینقدر بیکاری و گرانی وجود دارد؟ همه اینها به ضعف مدیریت برمی‌گردد که باید اصلاح شود.
عضو مجمع تشخیص مصلحت نظام همچنین درباره انگیزه خود برای انتخاب ایلام به عنوان اولین مقصد سفرهایش گفت: دلیل سفر من به استان ایلام این است که تصویری که از این استان به ذهن دارم، به هیچوجه زایل شونده نیست.
در این لحظات جمعیت حاضر در مسجد، میر حسین موسوی را مورد تشویق قرار دادند.
در ادامه میرحسین موسوی، شعار انتخاباتی خود یعنی "ایران پیشرفته، با قانون، عدالت و آزادی" را برای مردم مطرح کرد که با استقبال و تشویق مردم مواجه شد.
وی درباره وجود واژه ایران در این شعار گفت: وجود واژه ایران به دلیل طنینی است که این اسم در دل تک تک ما دارد. این سرزمین به ما همه چیز داده است و ما باید برای پیشرفت آن تلاش کنیم زیرا ما نیازمند یک حوزه تمدنی قوی در منطقه هستیم و محور اصلی آن ایران است.
موسوی در توضیح واژه پیشرفت در شعار انتخاباتی خود نیز اظهار کرد: ایران عقب‌مانده یعنی ذلت، خواری، پراکندگی و خطر. مسابقات بسیار گسترده‌ای در جهان در زمینه پیشرفت وجود دارد و اگر می‌خواهیم استقلال خود را حفظ کنیم، باید پیشرفت کنیم.
وی با بیان اینکه دیگر نمی‌توانیم در جا بزنیم، خاطر نشان کرد: نرخ رشد بسیاری از کشورهای رقیب ما به طور متوسط 10 درصد است اما متاسفانه در ایران این رقم چیزی حدود هشت درصد است. در حالی که طبق سند چشم‌انداز بیست ساله، ما باید به رتبه اول منطقه تبدیل شویم اما با روندی که پیش می‌رویم چنین چیزی قابل اجرا نخواهد بود و تلاش بیشتری می‌طلبد.
موسوی در ادامه به مساله‌ی قانون‌گریزی و تاکید خود بر این مساله اشاره کرد و افزود: برای دفاع از حقوق عمومی زنان و مردان خود و برای پیشرفت در جامعه در تمام زمینه‌ها به قانون نیاز داریم. اجرای یک قانون بد بسیار بهتر از نبود قانون است. یکی از آرمان‌های دوران مشروطیت نیز قانونگرایی بود و من در شعار خود به قانون اشاره کرده‌ام؛ برای اینکه زاویه‌ای برای ورود به مساله قانونگریزی و نقد آن وجود داشته باشد.
وی همچنین به وجود بحث عدالت در شعار خود اشاره کرد و گفت: عدالت اصطلاحی است که ما افتخار می‌کنیم در تشیع موجودیت دارد و در همه دین ما به آن توصیه شده است و هیچ کشوری بدون عدل دوام پیدا نمی‌کند. وقتی مردم از استبداد و ظلم به ستوه آمدند، شعارهای عدالتخواهی سر دادند و حتی مجلس هم بعد از خواست عدالت در جامعه روی کار آمد. عدالت در زمینه‌های مختلفی نظیر مسایل اقتصادی، حقوق زن و مرد، حقوق کودکان، آزادی‌های مصرح اجتماعی و آزادی بیان قابل بررسی است.
وی درباره‌ی مساله آزادی و وجود آن در شعار انتخاباتی خود، اظهار کرد: ایمان، عقیده و آزادی مکمل یکدیگر هستند. کسی که آزادی نداشته باشد نمی‌تواند برای استقلال خود تلاش کند. ما همه اینها را در چارچوب جمهوری اسلامی می‌خواهیم که یک مفهوم دو سویه است یعنی از یکسو این نظام متکی بر آرای مردم و جمهوری است و از سوی دیگر متکی بر اسلام است.
موسوی اضافه کرد: هر کدام از این مفاهیم جداگانه در نظر گرفته شود و آن دیگری تضعیف شود، دچار مشکل خواهیم شد. اسلام منهای جمهوریت تبدیل به یک اسلام افراطی و اسلام‌های غیر از اسلام ناب خواهد شد و جمهوریت منهای اسلام نیز موجب خواهد شد که بزرگ‌ترین سرمایه جامعه یعنی فضیلت‌های اخلاقی آن را از دست بدهیم.
وی در ادامه به برنامه‌های اقتصادی خود به ویژه برای استان ایلام اشاره کرد و گفت: اگر انزوای این استان را از بین ببریم و آن را به بازارهای ملی خود متصل کنیم، با توجه به ذخایر ارزی و نیروهای مستعد این منطقه می‌توانیم بر مشکلات فائق بیاییم. از سوی دیگر باید نگاهی به مساله‌ی صادرات و سفرهای به عتبات عالیات از این منطقه داشته باشیم.
موسوی به اهمیت صنعت گردشگری اشاره کرد و افزود: بزرگ‌ترین درآمد کشوری مانند اسپانیا از طریق گردشگری است. صنعت توریسم و گردشگری یکی از مهمترین صنایع دنیاست که سرمایه‌های عظیمی نیز گرداگرد آن قرار دارد و استان ایلام از این نظر استعداد خوبی دارد. دولت‌ها با هر سلیقه‌ای که می‌آیند و می‌روند باید به این برنامه‌ها متعهد باشند و به نظر من این مساله کاملا قابل حل است که پسوند محرومیت از اسم ایلام برداشته شود.
مردم حاضر در مسجد جامع ایلام در پی این صحبت های میرحسین موسوی، وی را مورد تشویق قرار دادند.
موسوی در پایان خاطر نشان کرد: امکانات و بودجه کشور محدود است و باید در جایی تخصیص دهیم که بتواند انزوای ایلام را در سطح ملی کاهش دهد. آن وقت است که خواهید دید استانی پیشرفته در ایران پیشرفته خواهید داشت







مگر دانشجو چه انتظاری دارد که باید از مطرح شدن آن بترسیم؟

اهمیت جایگاه دانشگاه و دانشجو اشاره کرد و با انتقاد از اقداماتی که موجب از بین رفتن اعتماد در این قشر شده است، تاکید کرد که باید زاویه دید خود را نسبت به دانشجوها عوض کنیم.
به گزارش خبرنگار اعزامی قلم نیوز به ایلام، نخست‌وزیر دوران دفاع مقدس در جمع دانشجویان دانشگاه ایلام به ویژگی‌های استان ایلام اشاره کرد و ایلام را سرزمینی باستانی خواند و گفت: کمترین سرزمین‌هایی چون ایلام است که چنین تاریخ درخشانی داشته باشد. تمدن ایلام ما در تمدن سومری است که مادر تمدن‌هاست.
موسوی با اشاره به اینکه ایلام، جایگاهی با منظری زیبا، مردان شجاع و دلاور است ادامه داد: اگر به خیزش مردم ایلام پیش از سایر استان‌ها در سال 56 برمی‌خوریم، نباید تعجب کنیم زیرا این تمدن‌ها اثر خود را به طور پیچیده‌ای در جوامع بعد از خود می‌گذارند.
وی، رشادت‌های مردم ایلام پس از انقلاب و در طول هشت سال دفاع مقدس را استثنایی و فراموش‌نشدنی خواند و تاکید کرد: ما هیچگاه ندیدیم که ایلامی‌ها، ایلام را خالی کنند. مردم ایلام همواره سمبل وحدت ملی و تمامیت ارضی و ارزش‌های والای کشورمان بوده‌اند.
نخست وزیر دوران دفاع مقدس با اشاره به اینکه در سال 68 نیروی تحصیل‌کرده این منطقه بسیار کم بود اما الان دیگر اینطور نیست، بر این نکته تاکید کرد که بدون انسان‌های متفکر، امکان توسعه و پیشرفت وجود ندارد.
موسوی در ادامه گفت: الان در سالنی هستیم که صدها نفر در آن مشغول تحصیل علم هستند که این هم یک فرصت است و هم یک تهدید.
وی این موضوع را زمانی فرصت دانست که جوان‌ها را پاس بداریم و به آنها احترام بگذاریم، جلوی ارتباط آنها با دنیای بیرون را نگیریم، به دین و اخلاق آنها اعتقاد داشتیم و با مختصر تفاوتی، بین خود و آنها خط جدایی نکشیم.
موسوی با بیان اینکه زمان انقلاب و دوران جنگ، وقتی افراد به جبهه‌ها می‌رفتند، کسی از آنها نمی‌پرسید که مدرک، رشته، عقاید و طبقه‌شان چیست، این امر را موجب ساخته شدن یک مجموعه واحد خواند و ادامه داد: امروز در این رابطه مشکل پیدا کرده‌ایم و یقینا این مشکل از مردم و دانشجویان نیست بلکه مشکل را باید در شیوه حکومت جست‌وجو کرد.
وی اضافه کرد: مگر دانشجو چه انتظاری دارد که باید از مطرح شدن آن بترسیم؟ جز این است که به دلیل دلسوزی این انتقادها را مطرح می‌کنند؟ ما باید زاویه دید خود را نسبت به دانشجوها عوض کنیم زیرا در حال حاضر آنچه من می‌بینم از دست رفتن اعتماد در این قشر است و باید آن اعتماد را احیا کنیم چرا که همین اعتماد بود که انقلاب را پیروز کرد.
مهندس موسوی در پاسخ به درخواست یکی از استادان دانشگاه که ابتدای جلسه از وی خواسته بود بگوید چه کارهایی را در دولت آینده خود انجام نخواهد داد؟ گفت: بنده دروغ نخواهم گفت. من مردم را محرم دولت و نظام قلمداد خواهم کرد و هیچ چیزی را از آنها پنهان نمی‌کنم.
دانشجویان با شنیدن این سخنان مهندس موسوی، وی را مورد تشویق قرار دادند.
وی گفت: نیازی احساس نخواهم کرد که به هر بهانه‌ای قانون را دور بزنم. اگر بحث مفهوم کرامت و حقوق انسانی که بزرگ‌ترین نمود آن در انتخابات منصفانه و آزاد مطرح باشد، من این چنین عمل خواهم کرد.
دانشجویان با تشویق‌های پیاپی، موضعگیری موسوی را مورد حمایت قرار دادند.
موسوی در بخشی از سخنانش در جمع دانشجویان گفت: درباره بنده و آقای دکتر خاتمی، گذشت زمان نشان خواهد داد که تصمیمی که دو نفری گرفتیم، تصمیمی درست بوده است.
موسوی در ادامه عزت نفس مردم را به عنوان یک سرمایه اجتماعی در کشور مورد تاکید قرار داد و گفت: مردم ایلام در سخت‌ترین شرایط، کمترین درخواست را از دولت داشته‌اند و آنچه آنها را مقاوم می‌کرد، عزت نفس آنها بود. هر برنامه اقتصادی که این عزت نفس را مورد هجوم قرار دهد، بزرگ‌ترین سرمایه‌ی ملت ما را از آنها می‌گیرد و من با این مساله مخالفت خواهم کرد.
وی گفت: ما باید اشتغال ایجاد کنیم و تولید را افزایش دهیم. چرا که پخش کردن صدقه در میان مردمی که مشکلات زیادی دارند، نمی‌تواند مشکلات ما را حل کند.
عضو مجمع تشخیص مصلحت نظام با تاکید بر اینکه کشور را همه می‌سازند و البته دولت‌ها نیز نقش دارند، افزود: بسیاری از کارها هست که ممکن است 30 سال پیش پایه‌گذاری شده باشد یا کارهایی امروز پایه‌گذاری شوند اما مثلا 10 سال بعد به نتیجه برسد؛ما باید برای ایجاد امید در مردم اطلاعات لازم را در اختیار آنها قرار دهیم. من از تمامی کسانی که کار کرده‌اند، زحمت کشیده‌اند، بسیاری امور را پایه‌گذاری کرده‌اند و ایده‌های نویی ایجاد کرده‌اند، پاسداشت خواهم کرد و این طور نخواهد بود که چون با سلیقه ما سازگار نیست حتی نامی از آنها نبرم. بنده این کار را نخواهم کرد و تلاش همه مدیران را پاس خواهم داشت.
عضو شورای عالی انقلاب فرهنگی، در ادامه با بیان اینکه حوزه فرهنگی را از حوزه سیاسی و اقتصادی جدا نخواهم دید، گفت: ما نمی‌توانیم نرخ تورم 25 درصدی، رکود و بیکاری داشته باشیم و در عین حال هیچ دورنمایی برای آینده نیز نداشته باشیم و به جوان‌ها بگوییم که چرا به کالاهای فرهنگی نامناسب روی می‌آورند یا از کشور خارج می‌شوند؟ کمی تورم را پایین بیاوریم تا ببینیم چطور این مشکلات حل خواهد شد.
موسوی با اشاره به سپردن مسوولیت‌های مختلف به جوانان در ابتدای انقلاب، یادآور شد: این مساله یک نوع نوگرایی بود و طی آن ملت ما یاد گرفت که جوان‌ها به این شکل نگاه کنند و آنها را جدی بگیرند و می‌بینیم به همان نسبتی که به آنها اعتماد شد، نتیجه مثبت گرفتیم. در آن زمان وزرای 30 ساله یا 27- 28 ساله داشتیم و این امر به خاطر این مساله بود که جامعه تحولی پیدا کرد و فرزندان خود را جدی گرفت؛ البته اینکه امروز هم باید چنین کاری کرد یا نه، مساله ای پیچیده‌ است که باید روی آن بحث کرد. البته این مساله به خود حکومت هم برمی‌گردد و در صورتی که رییس جمهور شوم سعی خواهم کرد به جوان‌ها اعتماد کنم.
نخست‌وزیر دوران دفاع مقدس همچنین با تاکید بر اینکه نگاه همراه با شک، تردید و شبهه نسبت به جوانان را باید در خود از بین ببریم، تصریح کرد: جوانان شایسته اعتماد هستند و یقینا حسی که نسبت به تغییرات جهانی دارند با حس کسانی که سن و سال بالاتری دارند، متفاوت است. کشوری رستگار است که از این سرمایه‌ها استفاده کند.
مهندس موسوی در ادامه به پرسش‌های دانشجویان پاسخ گفت و درباره برخورد دولت با دانشجویان بیان کرد: استقلال، آزادی و جمهوری اسلامی را به هیچ وجه سازگار با تهدید و قلع و قمع نمی‌دانم. هر زمان که به جوان‌ها و دانشجویان و انجمن‌های اسلامی بها داده و به آنها اعتماد کرده‌ایم، بیشتر به جلو پیش رفته‌ایم.
وی در ادامه با اشاره به شعار انتخاباتی خود یعنی "ایران پیشرفته با قانون، عدالت و آزادی" اظهار کرد: مشکل اساسی امروز ما این است که اهمیت قانون را درک نمی‌کنیم و آن را دور می‌زنیم. در نتیجه زمینه برای سایر قانون‌گریزی‌ها در کشور ایجاد می‌شود. اگر طالب استقلال و تداوم عزت و نیز تغییرات معقول در کشور خود هستیم، نباید این مساله را فراموش کنیم؛ البته قانونی که در کنار آزادی و عدالت بنشیند.
موسوی گفت: آیا ما می‌خواهیم ایرانی بسته، کهنه‌گرا و متعلق به گذشته داشته باشیم یا ایرانی که پیشرفته و رو به جلو باشد؟ من قطعا دومی را انتخاب می‌کنم.
در ادامه این جلسه، یکی از دانشجویان به شوخی خطاب به مهندس موسوی گفت: مهندس 20 سال نبودی، راستشو بگو کجا رفته بودی؟ موسوی در برابر این مطلب گفت: گاهی از من طوری صحبت می‌کنند که انگار در سال 68 منجمد شده‌ام. بنده در این 20 سال فعالیت‌های سیاسی داشته‌ام و سخنرانی‌هایی نیز انجام داده‌ام که به تدریج کمتر شد زیرا احساس می‌کردم در کشور استقراری از نظر قواعد و قوانین وجود دارد اما امروز احساس کردم که زمان، زمان دیگری است و مشکلاتی وجود دارد و به همین دلیل به صحنه آمدم.
وی اضافه کرد: در این سال‌ها با جامعه میلیونی فرهیختگان و روشنفکران در تماس بودم و فکر می‌کنم هیچکس به اندازه من توفیق نداشته که چنین ارتباطی داشته باشد؛ به طور مثال در فرهنگستان هنر جمعی از فرهیختگان علاقه‌مند به نظام را جمع کردیم و بعد در آنجا جهت‌گیری‌های بسیار حساسی را گذاشتیم و بر این اساس، کارهایی نظیر چاپ 350 جلد کتاب در حوزه‌ی مفاهیم نظری هنر انجام شد. آقای دکتر زرین‌کوب، کتابی دارند تحت عنوان دو قرن سکوت و من هرگاه چنین بحث‌هایی را می‌شنوم، به یاد آن کتاب می‌افتم اما این چنین نبوده است و من همواره نظرات روشنی درباره مسایل مختلف داشته‌ام.
در ادامه، یکی از دانشجویان گفت: سیاست‌های خارجی شما شبیه سیاست‌های خارجی آقای احمدی‌نژاد است، نگاه شما به علوم انسانی سخت‌افزارانه است، بحث‌های کلی را مطرح می‌کنید و با این وضعیت بیش از پنج - شش ماه دوام نخواهید آورد. آیا میرحسین موسوی از  عقاید افراطی خود تغییر کرده است؟
وی گفت: متاسفانه برخی از مسایل مطرح شده از سوی این دانشجو را خوب نفهمیدم. درباره بحث سیاست خارجی متوجه نشدم که منظور این دانشجو این است که آنچه من اعلام کرده‌ام، شبیه آقای احمدی‌نژاد است یا خیر؟ بدترین وضعیت این است که یک دولت بخواهد بر همه سیاست‌های ماقبل خود خط بطلان بکشد و خود را عالم دهر بداند. اگر به متن‌های ابتدایی هر یک از روسای جمهور آمریکا دقت کنید خواهید دید که 90 درصد آن تایید دولت قبلی است؛ بنابراین هیچ جایی نیست که در بخشی از سیاست‌ها به آقای احمدی‌نژاد، خاتمی یا هاشمی شباهت نداشته باشم.
نخست‌وزیر دوران دفاع مقدس، با بیان اینکه من ایجاد یک فضای پر سر و صدا را به نفع منافع ملی نمی‌دانم، تاکید کرد: ملت ما برای این سر و صداها هزینه می‌پردازند. ما بر حق استفاده صلح‌آمیز از انرژی هسته‌یی می‌ایستیم ولی دلیلی ندارد این را به گونه‌ای بیان کنیم که تمام جوامع را علیه خود برانگیزانیم. من در سیاست خارجی به پرهیز از هر نوع ماجراجویی، آشوب و هر نوع برخورد انفعالی معتقدم.
وی همچنین در پاسخ به یکی از دانشجویان که حمایت جبهه مشارکت و سازمان مجاهدین و کارگزاران سازندگی از وی را به نوعی محکوم کرده بود، گفت: من نمی‌دانم باید چه کار کنم و بگویم چرا جبهه مشارکت، سازمان مجاهدین و کارگزاران از من دفاع می‌کنند. ممکن است اختلاف عقیده‌هایی باشد اما افراد می‌توانند با اختلاف سلیقه‌ها نیز همکاری سیاسی داشته باشند. ضمن اینکه شما با چه استدلالی یک حزب مجوزدار رسمی را محکوم می‌کنید؟ ما نمی‌توانیم بر روی یک حزب یا گروهی به این راحتی خط بطلان بکشیم و بگوییم قبول نداریم؛ اصلا به چه حقی قبول نداریم؟
موسوی اضافه کرد: قبلا هم گفته‌ام که در دوران نخست‌وزیری‌ام، 9 نفر در مجموعه دولت با سیاست‌های مجموعه ما زاویه داشتند اما من هیچگاه احساس تنگی در سینه نکردم و ما به خوبی در کنار هم کار می‌کردیم. دلیلی ندارد طوری عمل کنیم که مجبور شویم از بهترین مدیران خود صرف‌نظر کنیم و در مقابل، یک عده بی‌تجربه و بی‌تخصص را در پست‌های حساسی قرار دهیم و مثلا یک نفر یک روز در سازمان تامین اجتماعی باشد بعد به خودروسازی برود یا جای دیگر. چنین کاری جفاست و کشور را به فنا می‌برد.
وی با تاکید بر اینکه اگر سعه صدری برای استفاده از مدیران با تجربه وجود نداشته باشد، خسارت خواهیم دید گفت: بنده استقبال می‌کنم که هر گروه سیاسی که مشروعیت دارد، از بنده حمایت کند و در این زمینه هم به اصلاح‌طلبان نگاه می‌کنم و هم به اصولگراهایی که عاقلانه فکر می‌کنند.
موسوی در ادامه به بحث سرمایه‌گذاری در کشور نیز اشاره کرد و گفت: سوال من این است که آیا به کشوری که در بزرگ‌ترین بانک خود یعنی بانک ملی طی چهار سال، چهار مدیر عوض می‌کند، سرمایه‌ی خارجی می‌آید؟ متاسفانه دوستان گاهی یک مدیر را حتی برای چند ماه هم تحمل نمی‌کنند.
این اظهارات میرحسین موسوی با استقبال دانشجویان مواجه شد و دانشجویان شعار «میر حسین دوستت داریم» سر دادند.

عضو مجمع تشخیص مصلحت نظام، همچنین درباره برخی اظهارنظرهای مطرح شده درباره دکتر فرشاد مومنی اظهار کرد: آقای مومنی از شخصیت‌های فرهیخته‌ای است که بنده هم با ایشان رفاقت و صمیمیت زیادی دارم. ایشان فرد روشنی در مسایل اقتصادی است و همواره نظرات خود را در این باب مطرح کرده است اما کاش خود ایشان اینجا می‌بود تا می‌توانست از خود دفاع کند.
در ادامه یکی از دانشجویان اظهار امیدواری کرد که تعریف رییس جمهور آینده از عدالت متفاوت با این دولت باشد.
موسوی گفت: من مفهوم عدالت را در کنار آزادی و قانون قرار داده‌ام و در راس آن نیز بحث ایران پیشرفته را مطرح کرده‌ام. عدالتی که مدنظر من است عدالتی است که اقتصاد صدقه‌ای در آن جای ندارد.
وی درباره پرسشی ر مورد سفرهای استانی دولت اظهار کرد: رفتن به استان‌ها و رودررو شدن با مردم کاری مفید است اما من پیش‌تر هم گفته‌ام که برای اینکه از این مسافرت‌ها بهتر استفاده کنیم، خوب است که مسایل استانی را مطالعه کنیم و بعد با سفر یک نفر از هیات دولت به طور ضربتی به مشکلات رسیدگی شود زیرا معتقدم به قدری وظایف ملی دولت گسترده است که اجازه نمی‌دهد، هیات دولت چند روز وقت خود را در شهرهای مختلف بگذراند و من از این نظر انتقاد دارم.
یکی از دانشجویان به میر حسین موسوی گفت که آقای احمدی‌نژاد گفته است در سه سال گذشته معادل 50 سال قبل شکوفایی داشته‌ایم. آیا شما این مساله را قبول دارید؟
موسوی پاسخ داد: یکی از کارهایی که در دولت‌های دارای حساب و کتاب صورت می‌گیرد، صحبت کردن مطابق با آمار صحیح است. من، آمار نادرست نخواهم داد. آمار درست دادن غیر از اینکه به دولت برای تصمیمات صحیح کمک می‌کند، به مردم برای انجام نقد صحیح کمک خواهد کرد. بدین ترتیب ندادن آمار درست ضایع کردن حق مردم است. اگر چنین چیزی گفته شده است، باید بررسی کنیم و ببینیم شاید اصلا بیش از این کار شده باشد و اگر اینطور باشد، یقینا مردم خوشحال‌تر خواهند شد.
یکی از دانشجویان سوال کرد: اگر 18 تیر در زمان شما بود، شما هم پشت دانشجویان را خالی می‌کردید؟
موسوی پاسخ داد: من در این مورد باز هم برمی‌گردم به قانون، باز برمی‌گردم به قانون و باز می‌گردم به قانون. هر نوع تهاجم، حرکت و خسارتی که به فرد بیگناهی وارد شود، چه برسد به دانشجو و فضای دانشگاهی، محکوم است و جنبه قانونی ندارد و من اصرار دارم که در چنین مواردی با تکیه بر همین روش توجه به قانون، مسایل را پیگیری کنم.
در ادامه پرسشی درباره شورای نگهبان از موسوی مطرح شد که وی در پاسخ، اظهار کرد: شورای نگهبان، نهاد بسیار مهمی در کشور است. مشکل ما این است که برخی مشکلاتی که پیدا می‌کنیم را از راه قانونی پیگیری نمی‌کنیم. در جلسه‌ای از من پرسیدند نظارت استصوابی را قبول می‌کنید یا نه؟ و من پاسخ دادم که نه؛ من به نظارت استصوابی اعتقاد ندارم اما حل این مساله یک اراده جمعی، رای مجلس و یک اراده مصمم می‌خواهد. گاهی در مورد برخی لوایح مشکلاتی پیش می‌آید که در این مورد نهاد مجمع تشخیص مصلحت نظام به اختلافات رسیدگی می‌کند و بسیار موفق است.
در ادامه، یکی از دانشجویان نظر نخست‌وزیر دوران دفاع مقدس را در مورد اینکه گفته است نه اصلاح‌طلب هستم و نه اصولگرا جویا شد که موسوی پاسخ داد: نگفتم نه اصلاح‌طلب هستم و نه اصولگرا، بلکه گفته‌ام اصلاح‌طلبی هستم که به اصول مراجعه می‌کنم. بنده تمام عقاید خود را در اولین بیانیه‌ام به طور صادقانه عرض کردم تا اگر اقبالی باشد، بیایم و اگر نبود نیز نیایم.
موسوی در پایان تاکید کرد که مردم هم خواسته‌های اصلاح‌طلبانه دارند و هم پیگیر اصول هستند و می‌شود به نوعی در جامعه عمل کرد که هر دوی اینها را داشته باشیم


"عدالت به معنی توزیع کالا و پول در کشور نیست"، "حمایت از بازار سرمایه جزء وظایف دولت‌هاست"، "سه‌جانبه‌گرایی در روابط کار را احیا خواهم کرد"،"کارگر نباید نیروی کار خود را ارزان بفروشد".
 
دوران مدیریت میرحسین موسوی بر کشور با وجود آنکه شاهد جنگ هشت ساله ایران و عراق و تحریم‌های بین‌المللی علیه ایران بود که طبیعتاً دستان هر مدیری را برای اداره کشور به صورتی که نیازهای اولیه تمامی شهروندان را برآورده سازد، می‌بندد، به خاطره‌ای خوش در اذهان طبقات فرودست جامعه، علی‌الخصوص کارگران بدل شده است. البته این رابطه‌ای دوسویه است و مهندس موسوی نشان داده است که همواره توجه خاصی به این طبقه محروم کشور داشته است. شاید به همین دلیل بود که وی در نخستین گفت‌وگوی خویش با یکی از خبرگزاری‌های کشور، ایلنا را برگزید تا نشان دهد همچنان دلبستگی خاصی به کارگران داشته و سعی در تغییر و تحول در اوضاع این طبقه محروم دارد. 
میرحسین موسوی در این گفت‌وگو، با انتقاد از برهم ریختگی نظام تصمیم‌گیری کشور، نخستین هدف خویش را پس از پیروزی در انتخابات، ساماندهی نظام برنامه‌ریزی کشور عنوان می‌کند. متن کامل این گفت‌وگو را می‌خوانید.
دهه چهارم انقلاب را دهه عدالت نامیده‌اند. این در حالی است که قدرت خرید اقشار مختلف به‌خصوص کارگران و کارمندان جامعه، کاهش پیدا کرده است. این موضوع در سه سال گذشته وضعیت حادتری نیز پیدا کرده و اقشار کم درآمد را تحت فشار قرار داده است. به فرض اینکه هدایتگر دولت آینده جنابعالی باشید، فکر می‌کنید چه باید کرد که این کاستی‌ها جبران شود؟
عدالت اجتماعی از دیدگاه اندیشه‌ورزان بزرگی همچون شهید بهشتی و شهید مطهری مستلزم توجه به طیف متنوعی از مسائل در حوزه‌های فرهنگ، سیاست، اجتماع و اقتصاد است که متأسفانه طی سال‌های اخیر یا به آنها توجه نشده و یا از آنها بد دفاع شده است. مهمترین بسترها و پیش‌نیازهای حرکت فعال به سمت عدالت عبارتند از: بالندگی تولید و اشتغال کامل، شفافیت اطلاعاتی و مبارزه اندیشیده با فساد مالی، تأمین و تضمین آزادی‌های مشروع و قانونی و .... البته زیربنای همه اینها به تعبیر شهید بهشتی، "عدل اخلاقی" است. در شرایط کنونی و به ویژه در کوتاه‌مدت، مهمترین چیزی که نیازمند آن هستیم، ثبات اقتصادی است که بتوانیم در سایه آن تولید را به صورت معقول توسعه دهیم. در کنار تولید و ثبات اقتصای، به طور طبیعی می‌توان تورم را کنترل کرد. این موضوع زمینه را برای بهتر شدن وضعیت معیشت کارگران و به طور کلی مردم فراهم خواهد کرد.
در قانون اساسی آمده است که کارگر نباید نیروی کار خود را ارزان بفروشد. این مسائل زمانی به درستی اجرا خواهد شد که تولید در کشور به شکل منطقی رشد پیدا کند. در این صورت است که خود به خود موضوع اشتغال برای اقشار مختلف جامعه حل خواهد شد. زمانی که بیکاری کاهش یابد و نیروی کار هم ارزان فروخته نشود و همچنین کشور به ثبات اقتصادی برسد، نرخ تورم کنترل می‌شود و در این صورت وضعیت معیشت و قدرت خرید اقشار مختلف جامعه بهبود پیدا می‌کند. این شرایط مسائل کارگری را هم حل خواهد کرد. در کنار این موضوعات، تصمیماتی که در پایان سال برای حداقل دستمزد کارگران توسط شورایعالی کار که براساس اصل سه‌جانبه‌گرایی بنا شده است، گرفته می‌شود و همچنین اجرای قانون کار نقش قابل توجهی را در حل مشکلات کارگری ایفا می‌کند.
در سه سال گذشته سیاست‌های اقتصادی دولت و همچنین بحران‌های جهانی که در چند ماه گذشته اوج گرفته موجب شده است تا شاهد به وجود آمدن موج اخراج کارگران باشیم. آمارهای نگران‌کننده‌ای در این خصوص در دست است. حدود یک هزار و 400 واحد تولیدی تعطیل شده و یا در حال تعطیل داریم و در همین حال دولت از تک‌رقمی شدن نرخ بیکاری خبر می‌دهد که صحت آن در ابهام قرار دارد. به نظر شما چه باید کرد تا شاهد بحران‌های کارگری نباشیم؟
واقعیت این است که بی‌ثباتی در عرصه سیاست‌گذاری و سیاست‌های اقتصادی فاقد تناسب با شرایط و نیازهای کشور نقش اصلی را در این زمینه داشته است. مثال مشخص آن آزادسازی بی‌مهار واردات طی چند ساله اخیر است، ضمن آن که از نظام تعرفه هم به خوبی استفاده نمی‌شود. به هرحال هنوز به سازمان تجارت جهانی نپیوسته‌ایم و تا قبل از پیوستن به این سازمان می‌توانیم از نظام تعرفه‌ای خود حداکثر استفاده را ببریم. دست ما برای اینکه تا حد ممکن اقتصاد خود را از بحران جهانی حفظ کنیم، باز است. متأسفانه از این ابزار هم به خوبی استفاده نمی‌شود و این موضوع مشکلاتی را فراهم کرده است.
در حال حاضر در شمال کشور برنج روی دست کشاورزان مانده است اما در بازار، برنج‌های پاکستانی و هندی به فروش می‌رسد. کارخانه‌های ما محصولات تولیدی‌شان را نمی‌توانند بفروشند و مجبور می‌شوند، محصولات مشابه خارجی را برای فروش، وارد کنند. همین موضوع موجب اخراج کارگران و افزایش فشار به این قشر می‌‌شود. راه درست این است که از تولید به صورت شفاف و روشن حمایت کنیم. در کنار آن به طور طبیعی به سمت کم کردن فشار بیکاری و افزایش اشتغال خواهیم رفت.
در سال 84 و در انتخابات تیرماه، گفتمانی با محوریت عدالت و حمایت از فرودستان پیروز شد. خیلی‌ها معتقدند که این دولت با آرای لشکر فقرا بر سر کار آمد. آیا این موضوع نتیجه طبیعی حاکمیت هشت ساله گفتمان اصلاحات در کشور بوده است؟ همچنین عده‌ای معتقدند که در انتخابات دهم نیز همین گفتمان بر انتخابات سایه افکنده است، تفاوت گفتمان عدالت مدنظر شما با گفتمان سال 84 چیست؟
عدالت واژه حساسی است و همه مردم به آن توجه دارند. انتقادی که در به کاربردن این واژه توسط دولت فعلی وجود دارد این است که برای برقراری عدالت به توزیع کالا و توزیع پول پرداخته‌اند، در حالی که بخش‌های مهمی مثل اشتغال مغفول مانده است. نتیجه این نوع برخورد، تهدیدی برای اقشار فرودست به حساب می‌آید. عدالت این نیست که در مناسبت‌های مختلف مثل عید یا نزدیکی انتخابات خبردار شویم که در جایی کالا، پول یا امکاناتی را توزیع می‌کنند. هر قدر دولت به سمت برنامه‌های درازمدت پیش رود و به‌طور زیربنایی به مسائل نگاه کند، وضعیت بهتری را شاهد خواهیم بود. به عنوان مثال یکی از وظایف وزارت رفاه، اعلام خط فقر است اما مدت‌هاست که در این زمینه هیچ‌گونه اطلاع‌رسانی انجام نشده است. این اطلاعات دقیق در صورت ارائه می‌تواند زمینه تصمیمات درست را در زمینه برقراری عدالت ایجاد کند. عدالت همیشه کششی خاص دارد و در مردم اثر خوبی می‌گذارد؛ چون مردم چه درگیر مشکلات فراوان باشند یا در حالت رفاه به سر برند، خواهان برپایی عدالت اجتماعی، عدالت قضایی و... هستند. اما استفاده زیاد از این واژه هم می‌تواند زیان‌بار باشد که در حال حاضر با آن مواجه هستیم. در این حالت حتی ممکن است عدالت جاذبه خود را از دست بدهد و مردم از آن دل‌زده شوند و بگویند اصلاً ما عدالت نمی‌خواهیم.
دولت شما را با گفتمان عدالت می‌شناسند. شعار اصلی دولت نهم هم همین است. گفتمان عدالتی که شما مطرح می‌کنید چه تفاوت‌هایی با گفتمان دولت نهم خواهد داشت؟
در درجه اول باید تأکید کنم که اینجانب به دنبال گفتمان ترکیبی عدالت و آزادی هستم؛ بنابراین، علاوه بر نکات پیش گفته می‌توان به نکات متعدد دیگری نیز به عنوان بخش‌هایی از این تفاوت‌ها توجه داشت. برای مثال ما در سال‌های 60 تا 68، حتی شرایط جنگی را نیز توجیهی برای نامحرم شمردن مردم در زمینه منابع و مصارف ارزی نمی‌دانستیم و آمار و اطلاعاتی هم که به صورت عمومی عرضه می‌شد، از نظر دقت و عدم تناقض قابل مقایسه با شرایط کنونی نیست. ضمن آنکه تفاوت شرایط کشور از نظر نوع مبارزه و میزان گسترش فساد مالی در این دو دوره کاملاً قابل ردگیری است و بالاخره آن که به گمان ما، میان عدالت و آزادی رابطه‌ای ارگانیک برقرار است و به تعبیر شهید مطهری گرچه معمولاً برای تحدید آزادی‌ها، دفاع از فضیلت‌های دیگر به عنوان ابزاری برای توجیه در نظر گرفته می‌شود اما در شرایط غیر آزاد اولین قربانی همانا مهمترین فضیلت‌هاست.
اما اگر به طور مشخص بخواهیم درباره حوزه اقتصاد بحث کنیم بدون اینکه بخواهیم مسئله تولیدکننده، کارگر و سرمایه‌دار را به صورت قطبی در آوریم، مجموعه سیاست‌ها باید به گونه‌ای باشد که دهک‌های پایین را هدف قرار داده، قشرهای پایین دست را به اقشار میانی نزدیک کند و سپس به سمت فربه کردن طبقات میانی حرکت کند. این شرایط محقق نمی‌شود مگر با کنترل تورم و هدایت اقتصاد به سمت تولید ملی و همچنین هدایت کردن بازارها در جهت منافع ملی.
مسئله دوم این که وقتی ما سیاست‌هایی را در زمینه اقتصادی در پیش می‌گیریم که برنامه‌ریزی شده نیست و برای اغراض کوتاه‌مدت طراحی شده است، بیشترین خسارت را اقشار پایین‌دست می‌بینند؛ چون در چنین وضعیتی اقشار و افراد مختلف چشم‌انداز آینده خود را از دست می‌دهند. وقتی نابسامانی اقتصادی به وجود می‌آید، طرح‌های مهمی که می‌تواند به تدریج اقتصاد کشور را نیرومند کند، از بین می‌رود و حتی امکان تصمیم‌گیری در مورد کارگران و اقشار فرودست از دست دولت خارج می‌شود و این به این دلیل است که این سیاست‌ها به دلیل کسب رضایت آنی طراحی شده است.
باید در مورد تدابیر زمان جنگ که بخشی هم به خاطر مشکلات جنگ و ضرورت‌های آن روز بود، کمی ریشه‌ای‌تر صحبت کرد. یادم می‌آید وقتی ما در زمینه افزایش حقوق کارگران یا مسائل دیگر، مخیر بودیم، یکی از افرادی که آن زمان دلسوزانه به اقتصاد کشور کمک بسیار کرد، مرحوم عالی‌نسب بود که مسئله بن کارگری را مطرح کرد. تیم اقتصادی آن روز بدون آنکه به تورم دامن زده شود، محاسبه کرد که هر فرد به طور طبیعی به چه میزان کالری نیاز دارد و جهت‌گیری بر آن شد که ما طوری باید حرکت کنیم که دولت این نیاز را پاسخ دهد. بر این اساس بن‌ها طراحی شد.
البته به دنبال آن بحث حساس و همیشگی دستمزد کارگران در آخر سال بود که در شورای عالی کار تحت گفت‌وگوهای سه‌جانبه انجام می‌شد. ارقام و شاخص‌های دستمزد با کمک تشکل‌های کارگری مشخص می‌شد. دستگاه‌های مربوطه نیز دیدگاه‌های خود را به همراه کارفرمایان مطرح می‌کردند و در نتیجه یک تصمیم بهینه و متعادل براساس اصل سه‌جانبه‌گرایی گرفته می‌شد که اثرات خوبی هم به همراه داشت.
شما بارها بحث کنترل تورم را مطرح کرده‌اید. کنترل تورم راهکار چندان مشخصی ندارد و فرآیند پیچیده‌ای است. همین الان شاهدیم که با وجود افزایش 40 درصدی نقدینگی، بسیاری از بنگاه‌ها و فعالان اقتصادی از کمبود نقدینگی گلایه می‌کنند و بخشی از این تعدیل نیروی کار هم حاصل این مشکل است. این موضوع پارادوکسی در اقتصاد ما به حساب می‌آید. اگر نقدینگی افزوده نشود، چرخ اقتصادی به حرکت در نمی‌آید، ولی با وجود افزایش نقدینگی، بنگاه‌های ما نقدینگی ندارند. یعنی تناسبی بین نقدینگی بنگاه‌ها با نقدینگی جامعه وجود ندارد. راهکار شما برای کنترل نقدینگی چیست؟
پارادوکس نقدینگی در کشورمان بیش از هر چیز به تناقض‌های درونی موجود در برنامه موسوم به تعدیل است که بیشترین عدم تعادل‌ها را به‌ویژه بر بازار پول کشورمان تحمیل کرد. برخوردهای سهل‌انگارانه در مورد ارزش پول ملی طی این سال‌ها را نباید دست کم گرفت. به گمان اینجانب در شرایط موجود باید یک سیستم تامین اعتبار برنامه‌ریزی شده در این زمینه ایجاد شود. قانون بانکداری اسلامی در این زمینه، حقوقی به دولت داده است. تا آنجایی که به یاد دارم دولت باید در ابتدای هر سال و پس از بحث‌های کارشناسی، مشخص کند که اعتبارات به چه بخش‌هایی و با چه شرایطی اختصاص یابد. گمان می‌کنم که از قدرت انعطافی که دولت در این زمینه دارد به خوبی استفاده نمی‌شود.
برای مثال آقای مظاهری برای کنترل تورم و نقدینگی از اصطلاح سه‌قفله یا شش‌قفله کردن خزانه نام برد، ولی اعمال این سیاست به طور یکسان در همه بخش‌ها، مشکلاتی را به بار آورد؛ ضمن آن که ایشان هرگز مشخص نکردند که آیا به واسطه تحمیل‌هایی مثل خرید اجباری اوراق مشارکت یا وام‌های فاقد بررسی‌های کارشناسی کافی که براساس دستور پرداخت شده، اساساً منابعی وجود داشته که چند قفله شود یا مسئله چیز دیگری بوده است.
نکته بعدی آن است که گروه‌های ذی‌نفع، تعابیر خاصی را به گونه‌ای سوء‌تفاهم‌برانگیز مطرح می‌کنند؛ مثلاً اصل بدیهی ضرورت اولویت‌گذاری در تخصیص‌ها را، برقراری تبعیض به معنای بد آن تبلیغ می‌کنند؛ در صورتی که سیاست به یک معنا یعنی اولویت‌گذاری؛ باید مشخص می‌شد که کجا باید این قفل همچنان بسته باقی ماند و کجا باز شود. یکپارچه مطرح کردن بحث، سبب ایجاد چنین مشکلاتی خواهد شد. البته آن سیاست‌ها به هر حال تاثیر خود در کنترل نقدینگی را به همراه داشت و این آهنگ را کنترل کرد، اما بخش مسکن را با رکود مواجه کرد و رکود این بخش نیز اشتغال وسیع این بخش و صنایع وابسته را تهدید کرد. برای این موضوع باید راه‌حلی تدبیر شود. احساس نمی‌کنم که در این موارد، خیلی اندیشیده و سنجیده حرکت کرده باشیم. البته آن تصمیم در آن مقطع زمانی صحیح بود ولی به دنبال آن تصمیم، انعطافی وجود نداشت تا بحث اشتغال را تهدید نکند یا کمبود نقدینگی واحدهای تولیدی را جبران کند.
آمار بانک مرکزی نشان می‌دهد که همواره هزینه کارگران و اقشار پایین دست بیشتر از درآمدهایشان است و لذا این عده برای تهیه بسیاری از مایحتاج و لوازم خانگی چون یخچال، خودرو سواری و لوازم خانگی، از تسهیلات بانکی بهره می‌گرفتند. اتفاقی که با این تصمیمات افتاد این بود که با سه قفله کردن بخش تسهیلات، قدرت پولی این اقشار کاهش پیدا کرد و قدرت خرید انتظاری مردم نیز افت یافت. این موضوع عکس عدالت، رفاه و افزایش قدرت خرید این طبقات بود. اگر این وضع ادامه پیدا کند، هر روز از قدرت خرید طبقات پایین دست و کارگران کاسته می‌شود، اگر این اتفاق نیفتد، باز هم تورم افزایش می‌یابد و باز از قدرت خرید مردم کاسته می‌شود. این پاردوکس را چگونه می‌خواهید رفع کنید؟
کشور ما دارای عدم تعادل‌های فراوانی است. کار سیاست‌گذاری باید نظام‌وار پیش رود. تصمیماتی که یک‌جانبه اتخاذ می‌شود مثل اینکه کنترل نقدینگی، راهگشای تمامی مسائل خواهد بود، چاره‌ساز حل مسائل نیست. وقتی ما سعی در جلوگیری از رشد نقدینگی داریم، علاوه بر ضرورت توجه به اقدامات نقض‌کننده آن که همزمان اجرا می‌شود باید بخش‌هایی را که از قبل این سیاست آسیب می‌بیند، مورد توجه قرار دهیم و راه‌هایی برای حل مشکلات‌شان پیش‌روی آنها قرار دهیم. نمونه آن را اشاره کردم. در صورت توجه جدی به مسائل تولیدی و بخش مسکن، می‌توانستیم مفرهایی را باز بگذاریم، تا ضمن اینکه از رشد نقدینگی به حد قابل قبولی جلوگیری کنیم از رکود صددرصدی بخش مسکن هم جلوگیری کنیم. الان در سطح شهر، به طور وسیعی خانه‌های نیمه تمام مشاهده می‌شود که از این موضوع هم سرمایه‌گذار آن طرح ضرر می‌کند، هم تعداد زیادی کارگر در آن مسکن بیکار شده‌اند و علاوه بر اینها، کارگران و سرمایه‌گذاران صنایع تامین‌کننده مصالح موردنیاز ساختمان هم زیان دیده‌اند. باید در کنار تورم، اشتغال را هم دید که اهمیت آن کمتر از بحث تورم نیست.
سهام عدالت، سیاستی بود که به نظر می‌آید در چارچوب عدالت صدقه‌ای که شما فرمودید مطرح شد. این طرح دستاورد خاص تاکنون نداشته است، تنها برگه‌هایی به دست اقشار مختلف سپرده شد. آیا این سیاست قابل تداوم است؟
اگر امکان این بود که فقط فهرستی از تغییرات پی‌درپی در مورد طرح سهام عدالت تهیه شود، سطح اتکای این طرح به موازین علمی و کارشناسی آشکارتر می‌شد. این مسئله کار را به جایی رساند که حتی در یک گزارش تحقیقی منتشره از سوی سازمان خصوصی‌سازی تصریح شود که طرح مزبور علاوه بر آن که مشکلی را در عرصه عدالت اجتماعی حل نخواهد کرد، اقتصاد ایران را در معرض بیست و هفت چالش مهم نیز قرار خواهد داد.
به نظر من اگر در جامعه یک خط کلی در مورد خصوصی‌سازی، آن هم به صورت عقلانی تنظیم و مطرح شود که با در نظر گرفتن تمام جوانب آن، منجر به بهبود فضای کسب و کار شود، بهتر از این قبیل طرح‌ها، اثرگذار خواهد شد.
در مورد سهام عدالت خبر دارم که به دلیل این که بخش از این کارخانه‌ها اصلاً سودآور نیستند، مجبورند از بودجه‌های دیگری استفاده کنند که رضایتی را برای مردم ایجاد کنند؛ آن هم درآستانه انتخابات، به طوری که اخیراً این مسئله واکنش برخی مقامات رسمی را نیز برانگیخت. کارهای اقتصادی کلان این‌گونه پیش نمی‌رود و زمینه‌های بحران‌های عمیق‌تری را در جامعه ایجاد می‌کند.
من به این گونه طرح‌ها که براساس اغراض سیاسی طراحی می‌شود، خوش‌بین نیستم. کارهای اقتصادی نباید با این مسائل آلوده شوند.
بازار سرمایه در سال‌های اخیر به دلیل برخی سیاست‌های اقتصادی غیراصولی و عدم حمایت دولت، یکی از بخش‌های مهم اقتصادی بوده است که با چالش‌های جدی مواجه شد. به طوری که شاهد بوده‌ایم شاخص‌ کل بازار از 13 هزار واحد به 8 هزار واحد سقوط کرده است. برنامه‌های شما برای حمایت از بازار سرمایه و سهامداران آن چیست؟
اهمیت بازار سرمایه در کشور قطعاً کمتر از اهمیت بازار پول نیست و اعتقاد داریم برای رسیدن به بالندگی اقتصادی و توسعه پایدار، یکی از الزامات موجود، گسترش و تقویت بازار سرمایه است. بورس و بازار سرمایه در صورت جذب بیشتر مردم به سمت خود، می‌توانند یکی از مکانیسم‌های مهم در راستای تقویت ثروت ملی باشند. حمایت از بازار سرمایه در همه کشورهای دنیا یکی از حساس‌ترین وظایف دولت‌ها به شمار می‌رود اما متأسفانه در حال حاضر حمایت‌های همه‌جانبه از سهامداران خرد بازار صورت نمی‌گیرد و مردمی که سرمایه‌های خرد خود را در این بازار سرمایه‌گذاری کرده‌اند، همواره به دلیل برخی تبانی‌ها در انجام معاملات چرخشی و صوری، سود کمتری نسبت به آنها برده‌اند. بی‌تردید حمایت از بازار سرمایه و حمایت از حقوق سهامداران خرد، اقدامات تشویقی برای حضور فعال‌تر شرکت‌ها در بازار سرمایه و عرضه سهام خرد در بورس، جلوگیری از برخی تبانی‌ها و تأکید بر جریان شفاف اطلاعات در بازار سرمایه باید با جدیت مدنظر قرار گیرد. قطعاً فعال‌تر شدن بازار سرمایه و گسترش آن در شفافیت اقتصاد ملی و توزیع مناسب درآمد سهم بسزایی خواهد داشت.
به عنوان آخرین سوال، قانون کار جمهوری اسلامی ایران در زمان حضرتعالی تدوین و در سال 1369 به تصویب رسیده است. منتقدان این قانون اعتقاد دارند این قانون سبب کاهش بهره‌وری نیروی کار در ایران شده است. بخش دیگری از جامعه نیز عقیده دارد عدم وجود ضمانت‌های اجرایی لازم، سبب رواج بی‌قانونی در محیط‌های کار از جمله شیوع پدیده قراردادهای موقت و نیز سفید شده است. حضرتعالی در صورت پیروزی در انتخابات، قصد اصلاح قانون کار راخواهید داشت یا نه؟ درصورت اصلاح، چه شاخص‌ها و نکاتی مدنظر جنابعالی است؟
در یک جامعه صنعتی، توجه به نیروی کار و تولید از اهمیت ویژه‌ای برخوردار است و تنظیم روابط کار به نحوی که در آ‌ن به منافع عوامل تولید توجه شود از برنامه‌های دولت‌ها است که قانون کار می‌تواند مبین برنامه‌های دولت در دفاع از تولید و نیروی کار باشد.
قانون کار جمهوری اسلامی ایران که قریب به دو دهه پیش در مجمع تشخیص مصلحت نظام به تصویب نهایی رسید، در اجرا با فراز و نشیب‌های فراوانی مواجه شده است و اغلب، نظرات متفاوتی در مورد این قانون از سوی محافل کارگری، کارفرمایی و علمی ابراز می‌شود. لازم است نمایندگان واقعی کارگران و کارفرمایان در کنار دولت براساس اصل سه‌جانبه‌گرایی یک بار دیگر در فضایی کارشناسی، قانون کار را به بوته نقد و نظر بسپارند. اما آنچه که بایستی در این بازنگری مورد توجه قرار گیرد، در کنار توجه به مسئله مهم بهره‌وری، رعایت مجموعه حداقل استانداردهای حقوق کارگران و کارفرمایان متناسب با سطح توسعه‌یافتگی و اقتصادی کشور در چارچوب مقاوله‌نامه‌های حقوق بنیادین کار باشد؛ به نحوی که طرفین بتوانند از حقوق قانونی خود آگاه و برخوردار شوند. به عبارت دیگر، هرگونه رویکرد ناظر بر اصلاح و تصحیح قوانین و مقررات کار بایستی تأمین‌کننده حقوق طرفین رابطه کار باشد. متأسفانه به علت عدم اجرای اهداف مندرج در قانون نظام جامع رفاه و تأمین اجتماعی بسیاری از سیاست‌های حمایتی که به عنوان کالای عمومی متوجه دولت است، بعضاً به کارفرمایان انتقال داده شده است که عملاً مغایر با اصول سیاست‌های تنظیم روابط کار و حمایت از تولید است.


